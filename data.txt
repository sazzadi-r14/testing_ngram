রবিনের টোকার সাড়া দিল না সোফি।
পাশে দাঁড়ানো মারলার দিকে তাকাল। রবিন। আবার টোকা দিল দরজায়। জবাব নেই এবারেও। উঁকি দিয়ে দেখল রান্নাঘরের টেবিলে ঘাড় গুঁজে বসে আছে সোফি। অবাক হলো। দরজা ঠেলে ভেতরে ঢুকল।
সোফির সামনে টেবিলে বিছানো একটা পত্রিকা। লস অ্যাঞ্জেলেস টাইমস।
কি হয়েছে, সোফি? জিজ্ঞেস করল মারলা। খবর সব ভাল তো?
জবাব দিল না সোফি। দুহাতে গাল চেপে ধরে তেমনি ভঙ্গিতে বসে আছে। অতিমাত্রায় আবেগপ্রবণ ও, জানা আছে মারলার। তবু অবাক লাগল। আচরণটা স্বাভাবিক নয়।
সোফির পেছনে এসে পিঠে হাত রাখল রবিন, খুব খারাপ কিছু?
গাল থেকে হাত সরিয়ে মুখ তুলে তাকাল সোফি। চোখ লাল। কোন কথা না বলে কাগজের নিচ থেকে গোলাপী রঙের একটা খাম বের করল। বাড়িয়ে ধরল সেটা। হাত কাঁপছে।
কি এটা? বলতে বলতে খামটা নিল রবিন। মুখ খোলা। ভেতর থেকে বের করল একটা চিঠি। অদ্ভুত চিঠি। লিখেছে:
শোনো,
তোমার ধারণা তুমি আমাকে চেনো। আসলে চেনো না। হয়তো ভাবছ আমি তোমার বন্ধু। না, তা-ও নই। আমি তোমার তত্ত্বাবধায়ক। তোমার ভালমন্দ দেখাশোনার দায়িত্ব এখন থেকে আমার। মন দিয়ে শোনো।
এই চিঠির নিচে একসারি নাম দেখতে পাচ্ছ। সবার ওপরে রয়েছে। তোমার নামটা। তুমি যে আমার বাধ্য আছ তার ছোট্ট একটা প্রমাণ দিতে হবে। তারপর তোমার নামটা সারির ওপর থেকে কেটে পাশের তারকাচিহ্নের যে কোনও এককোণার ভেতরে লিখে দেবে। একবার তারকায় ঢুকে যেতে পারলে আর চিন্তা নেই, ওখানেই থাকবে তুমি, বেরোনোর প্রয়োজন হবে না।
সাবধান: আবার বলছি–তারকার কোণায় লিখবে, ভুলেও মাঝখানে নয়। তাহলে সেটাকে তোমার অবাধ্যতা ধরে নেব আমি। মারাত্মক বিপদে পড়বে। আমার কথামত কাজ সেরে তোমার পরের নামটা যার চিঠিটা ত্বর কাছে পাঠিয়ে দেবে। তোমাকে কি করতে হবে সেই নির্দেশ পাবে টাইমস পত্রিকার বিজ্ঞাপনের পাতায় একটা বক্সের মধ্যে। তারকাচিহ্ন আঁকা থাকবে বিজ্ঞপ্তির ওপর। সুতরাং চিনতে অসুবিধে হবে না কোনটা তোমার জন্যে। অক্ষরগুলো সব উল্টোভাবে লেখা থাকবে–যেমন dog-কে লেখা হবে god। ঠিকমত সাজিয়ে নিলেই পেয়ে যাবে আসল বাক্যটা। চিঠি পাওয়ার তিনদিনের মধ্যে অবশ্যই তোমাকে তোমার বাধ্যতা প্রমাণ করতে হবে।
তালিকায় বাকি যাদের নাম আছে ইচ্ছে করলে তাদের সঙ্গে আলোচনা করে নিতে পারো। বাধা নেই। আমার ধারণা, আমার মতই ওরাও তোমার বন্ধু নয়, মুখে যতই বন্ধু বন্ধ করুক। তালিকার বাইরে কারও সঙ্গে এ ব্যাপারে আলাপ করবে না। যদি করো, রেগে যাব আমি।
একটা কথা পরিষ্কারভাবে জেনে রাখো, তোমাদের গোপন কথাটা জানি আমি। কিন্তু সেটা নিয়ে মাথাব্যথা নেই আমার। পুলিশকে জানাতে যাব না।
আমার কথার অবাধ্য হলে মারাত্মক পরিণতি অপেক্ষা করবে তোমার জন্যে। ভয়ঙ্করভাবে মৃত্যু ঘটবে তোমার।
–তোমাদের তত্ত্বাবধায়ক।
চিঠিটা পড়ে মারলার হাতে দিল রবিন।  
মারলা পড়ে বলে উঠল, দূর, যত্তোসব ছাগলামি। কেউ রসিকতা। করেছে। দলামোচড়া করে ফেলে দিতে যাচ্ছিল, বাধা দিল রবিন, দাঁড়াও। দেখি, দাও তো। আরেকবার পড়ে দেখি।

পড়ে দেখার কিছু নেই, রাগ করে বলল মারলা। যে পাঁচজনের নাম আছে এটাতে, তাদের কেউই পাঠিয়েছে ভয় দেখানোর জন্যে। ক্লডিয়া হতে পারে।

কেন, ড্যানিয়েল নয় কেন? ভুরু নাচাল রবিন।

হ্যাঁ, ড্যানিয়েলও হতে পারে। রবিনের দিকে তাকাল মারলা। বাজে রসিকতার অভ্যাস আছে ওদের দুজনেরই। ফেলো ওটা। অ্যাই সোফি, গুম হয়ে বসে না থেকে ওঠো তো। চলো, বারগার খেয়ে আসি মলে গিয়ে। কিছু কেনাকাটাও আছে আমার।

যাও তোমরা। আমি বাড়ি যাব। সোফি, বইটা দাও তো, কাল যেটা এনেছিলে। পড়া শেষ হয়নি আমার।

ওদের কথা, যেন কানেই ঢুকল না সোফির। ফিসফিস করে বলল, উড়িয়ে দিয়ো না ব্যাপারটাকে। পত্রিকায় বিজ্ঞাপনও কিন্তু দিয়েছে। এই দেখো।

পড়ে ভুরু কুঁচকে গেল রবিনের। তত্ত্বাবধায়ক লিখেছে: বৃহস্পতিবারের মধ্যে তোমার কুকুরছানাটাকে পানিতে চুবিয়ে মারো, সোফি।

বিরক্ত হয়ে মুখ বাঁকাল রবিন, হু, বললেই হলো। ফাজলেমি পেয়েছে। পাত্তাই দিয়ো না এসবে।

বিজ্ঞাপনটার দিকে তাকিয়ে ধীরে ধীরে মাথা দুলিয়ে বলল মারলা, এ কাজ ক্লডিয়া ছাড়া আর কারও নয়। কারণ ও মানসিক রোগী।

কিন্তু রোগী হলেও ক্লডিয়া জন্তু-জানোয়ার অপছন্দ করে না, রবিন বলল। ও নিজে যখন কুত্তা পালে সোফির কুকুরটাকে মারতে বলবে, এ কথা বিশ্বাস হচ্ছে না আমার। আর বললেই বাচ্চাটাকে মেরে ফেলবে না একথাও জানে ক্লডিয়া। ভয়টা আসলে দেখাতে চেয়েছে অন্য কেউ।

আরেকবার চিঠিটার দিকে তাকাল রবিন। টাইপরাইটারে টাইপ করা। বিড়বিড় করে বলল, তত্ত্বাবধায়ক আসলে কি চাইছে বুঝতে পারছি নাঃ.

রেগে উঠল মারলা, এর মধ্যে বোঝাবুঝির কি আছে? স্রেফ ভয় দেখানোর জন্যে করেছে এই কাজ। সোফি ভয় পাচ্ছে ভেবে এখন নিশ্চয় একা একাই হেসে গড়াগড়ি খাচ্ছে। ফেলো ওটা, ফেলে দাও। সোফি, ওঠো তো। চলো।

চেয়ারে বসল রবিন। চিঠির নামগুলোর দিকে তাকিয়ে থেকে বলল, মুসার নামও আছে। কিন্তু আমারটা নেই কেন?

কিশোরেরও তো নেই। তাতে কি হয়েছে?

কিশোরের না থাকার একটা যুক্তি আছে। ও এখন রকি বীচে নেই। তা ছাড়া সেদিন রাতে আমাদের সঙ্গে গাড়িতেও ছিল না। কিন্তু আমি তো গাড়িতেও ছিলাম, বাড়ি থেকেও চলে যাইনি। আমারটা নেই কেন?

তোমার কথা ভুলে গেছে আরকি। সেজন্যেই তো বলছি, রসিকতা।

গম্ভীর হয়ে ভাবছে রবিন। তার বিশ্বাস, রসিকতা করেনি তত্ত্বাবধায়ক। যা করতে বলেছে, সত্যিই চায় সেটা করা হোক। নইলে বিপদ ঘটাবে। ওদের গোপন কথা জানে বলে কি বোঝাতে চেয়েছে? মরুভূমিতে ওরা যে। অ্যাক্সিডেন্টটা করে এসেছে সেটার কথা? এ ছাড়া আর তো কোন, গোপনীয়তা নেই ওদের।

কনসার্ট শুনতে গিয়েছিল সেদিন ওরা। চিঠিতে যাদের নাম রয়েছে, সবাই গিয়েছিল। দিন পনেরো আগে পঁচটা টিকেট এসেছিল ডাকে। কে পাঠিয়েছে জানা যায়নি। সকাল বেলা যার যার বাড়ির ডাকবাক্সে খামের মধ্যে একটা করে টিকেট পেয়েছে সবাই। সেই সঙ্গে একটা করে নোট। তাতে কার কার কাছে টিকেট পাঠানো হয়েছে, নাম লেখা ছিল। অবিকল একই ধরনের নোট পেয়েছে সকলেই।

ভেবেছে ওদেরই কোন বন্ধু মজা করার জন্যে একাজ করেছে। পরে বলে চমকে দেবে। কোনকিছু সন্দেহ না করে কনসার্ট দেখতে গিয়েছিল ওরা মরুভূমির কাছে একটা শহরে।

রাতের বেলা মরুভূমির মাঝের রাস্তা দিয়ে আসার সময় বাজি ধরে হেডলাইট নিভিয়ে গাড়ি চালাতে গিয়েছিল ড্যানি। অন্ধকারে দেখতে পায়নি লোকটাকে। একটা তীক্ষ্ণ বাঁক পেরোতেই করল অ্যাক্সিডেন্ট। কিভাবে যে চাকার নিচে এসে পড়ল লোকটা বলতেও পারবে না সে। গায়ের ওপর দিয়ে গাড়ি চালিয়ে দিয়েছিল। মারা গিয়েছিল লোকটা। পরিচয় জানার জন্যে অনেক চেষ্টা করেছে ওরা। পকেটে মানিব্যাগ ছিল না, আইডেন্টিটি ছিল না, ভিজিটিং কার্ড ছিল না লোকটার। সে যে কে, জানার কোন উপায় ছিল না। ওকে নিয়ে, কি করা যায়, একেকজন একেক কথা বলা শুরু করল। কেউ বলল পুলিশকে জানাতে, কেউ করল বিরোধিতা। পুলিশকে জানাতে গেলে বিপদে পড়ার ভয়ে শেষে মরুভূমির মাঝেই লোকটাকে কবর দিয়ে এসেছে ওরা। এ কাজে মুসা আর রবিনের একেবারেই মত ছিল না। ড্যানির আতঙ্কিত অবস্থা দেখে আর অনুরোধ ঠেকাতে না পেরে শেষে চুপ হয়ে গেছে,

 রবিনের দিকে তাকাল মারলা। তুমিও মনে হয় চিঠিটাকে সোফির মত সিরিয়াসলি নিয়েছ?

হ্যাঁ, না নিয়ে উপায় নেই। আমাদের গোপন কথা জানে বলেছে। আর গোপন কথাটা যে কি, সেটা তুমিও জানো, উঠে দাঁড়াল রবিন। মুসা আর ড্যানির সঙ্গে কথা বলতে হবে।

ক্লডিয়াই বা বাকি থাকে কেন তাহলে? মারলা বলল। আমি নিজে তাকে ফোন করে জানিয়ে দেব যে তার চিঠিটা পেয়ে পেটে মোচড় দেয়া শুরু হয়ে গেছে আমাদের। হেসে আরও গড়াগড়ি খাক।

মারলার ব্যঙ্গতে কান দিল না রবিন। চিঠিটা নিয়ে গিয়ে রাখল ফোনের পাশে। রিসিভার তুলে ডায়াল করল।

 বাড়িতে নেই মুসা। ওর বাবা-মাও নেই। বেড়াতে গেছেন। আরও অন্তত এক হপ্তার আগে ফিরবেন না। বাড়িতে একা থাকে মুসা। অ্যানসারিং মেশিনে মেসেজটা রেখে ড্যানির নম্বরে ডায়াল করল রবিন। তাকেও পাওয়া গেল না। আবার অ্যানসারিং মেশিনে মেসেজ রাখতে হলো। তারপর খানিকটা দ্বিধা করেই ক্লডিয়াদের বাড়ির নম্বরে ফোন করল। সে-ও বাড়িতে নেই। এই ছুটির সময়টায় কাউকে পাওয়া যায় না। সবাই যেন বাড়ি ছাড়ার জন্যে অস্থির হয়ে ওঠে। অগত্যা ওখানেও অ্যানসারিং মেশিনে মেসেজ রাখতে হলো।

রিসিভার নামিয়ে রেখে এসে বলল রবিন, কারও ফোন না আসা পর্যন্ত ভাবছি এখানেই বসে থাকব।

 কি যে বলো না, মুখ বাঁকাল মারলা। ফালতু একটা চিঠির জন্যে ঘরে বসে থাকব? সারাটা দিন নষ্ট! ঠিক আছে, তোমাদের ইচ্ছে হলে থাকো। আমি যাচ্ছি। হাত বাড়াল রবিনের দিকে, গাড়ির চাবিটা দাও। মলে আমাকে যেতেই হবে।

চুপ করে বসে থাকো তো! কিছুটা কড়া স্বরেই বলল রবিন। তোমাদের চাপে পড়ে একটা বোকামি তো করেই এসেছি সেদিন মরুভূমিতে। আর কোন কথা শুনছি না। গোপন কথা জানে যদি না বলত, পাত্তা দিতাম না। আমাদের দলের বাইরের কেউ যদি হয়ে থাকে, জেল খাঁটিয়ে ছেড়ে দিতে পারবে। রেকমেইল করে ঘুম-খাওয়া হারাম করে দিতে পারবে। এখন আমাদের সবার একসঙ্গে থাকা দরকার। কিছু ঘটলে একসঙ্গে সেটাকে ঠেকানোর ব্যবস্থা করতে হবে।

 হাল ছেড়ে দিয়ে নিরাশ ভঙ্গিতে একটা চেয়ারে বসে পড়ল মারলা। অহেতুক দুশ্চিন্তা করছ তোমরা, আমি বলে দিলাম।

তোমার কথা সত্যি হলে তো বাঁচি।

এই সময় রান্নাঘরে ঢুকল সোফির কুকুরছানাটা। কাছে এসে আদর করে মনিবের হাত চাটতে শুরু করল। ওর মাথায় হাত বুলিয়ে দিল সোফি। মুখে। উদ্বেগের হাসি।

যে যতই বলুক আর ভয় দেখাক, দৃঢ়কণ্ঠে বলল সে, টমিকে আমি চুবিয়ে মারতে পারব না।

প্রশ্নই ওঠে না, তার সঙ্গে সুর মেলাল রবিন। আরেকবার তাকাল অদ্ভুত চিঠিটার দিকে। দেখাই যাক না, কি করতে পারে সে!

.

০২.
বাড়ি থেকে বেরিয়ে মলে চলে এল মুসা। সেরাতে মরুভূমির ঘটনাটার পর মন প্রায় সময়ই খারাপ থাকে। খারাপ হয়ে আছে মনটা। খিদেও পেয়েছে। কিশোর নেই, নাহলে স্যালভিজ ইয়ার্ডে গিয়ে আড্ডা দিতে পারত। রবিনও থাকছে ব্ল্যাক ফরেস্টে ওদের গোস্ট লেনের বাড়িতে।

রোদের মধ্যে গাড়িটা পার্ক করে রেখে একটা খাবারের দোকানে ঢুকল সে। আগে খেয়ে নেয়া যাক। তারপর ভাববে কোথায় যাবে। ম্যাকডোনাল্ডের তৈরি চিকেন বার্গার, পটেটো ফ্রাই আর কোকের অর্ডার দিল। সে। এই দোকানে পার্ট টাইম চাকরি করে সোফি। ওকে না দেখে ক্যাশিয়ারকে জিজ্ঞেস করল সোফির কথা। ক্যাশিয়ার বলল, ডিউটি শেষ। করে চলে গেছে সোফি। সেদিন আর আসবে না।

খাবারগুলো নিয়ে গুডলাক ফাউনটেইনের পাশের টেবিলটায় এসে বসল মুসা। বিরাট হাঁ করে বার্গারে কামড় বসাল। চমৎকার বানায়। ওর খুব। পছন্দ। মজা করে চিবাতে চিবাতে তাকাল ঝর্নাটার দিকে। ওটার পানিতে পয়সা ছুঁড়ে দিয়ে কোন কিছু চাইলে নাকি ইচ্ছে পূরণ হয়। পকেট থেকে একটা পয়সা বের করে ছুঁড়ে মারল সে। আস্তে করে গিয়ে অস্থির পানির নিচের ছোট গোল বেদিটাতে পড়ল পয়সাটা। ওখানে ফেলা খুব কঠিন কাজ। চাইবার মত কোন কিছু এ মুহূর্তে মনে পড়ল না মুসার। শেষে বলল, আমার মনটা ভাল হয়ে যাক।

বাহ, দারুণ হাত তত তোমার। সাংঘাতিক নিশানা, মেয়েলী কণ্ঠের হালকা হাসি মেশানো কথা শুনে ফিরে তাকাল মুসা।

পাশের টেবিলে বসে আছে এক অপূর্ব সুন্দরী তরুণী। একেবারে সিনেমার নায়িকাদের মত সুন্দরী। ঝলমলে সোনালি চুল। বড় বড় চোখের মণি সবুজ। ঠোঁটে টুকটুকে লাল লিপস্টিক। খাড়া তীক্ষ্ণ নাক। পরনে নার্সের সাদা পোশাক। কফি খেতে খেতে ম্যাগাজিন পড়ছিল। মুসার চোখে চোখ পড়তে মিষ্টি করে হাসল। মাথা নেড়ে ঠোঁট উল্টে বলল, কাজ হবে না। রোজই পয়সা ফেলি আমি। কোন চাওয়াই পূরণ হয় না আমার। হয় চাওয়াটা ঠিকমত হয় না, নয়তো মাত্র একটা পয়সা ফেলি বলে মন ওঠে না ঝর্নার।

মুসাও হাসল। এক পয়সায় ঝর্নার মন না উঠলে সিকি ফেলে দেখতে পারেন। বেশি ঘুষ পেলে আপনার ইচ্ছে পূরণ করেও দিতে পারে।

অনিশ্চিত ভঙ্গিতে মাথা নাড়ল মেয়েটা। ঠোঁট ওল্টাল। যার পয়সায় হয়, তার সিকিতে কেন, লক্ষ ডলারেও হবে না। ইচ্ছা পূরণ হওয়ার কথা সব ফালতু। আমি আসলে পয়সা ফেলি হাতের নিশানা পরখ করার জন্যে। বেদিটাতে ফেলতে চাই। একদিনও পারিনি।

রোজ আসেন কেন?

 লাঞ্চ করতে। কাছেই চাকরি করি আমি। হাসপাতালে।

নার্স?

বলে বটে নার্স, কিন্তু কাজ করায় অন্য, মুখ বাকাল মেয়েটা। আজ সকাল থেকে খালি টেস্ট টিউবে রক্ত নিয়েছি মানুষের।

চাকরিটা মনে হয় পছন্দ না আপনার?

নাহ! এগুলো কোন কাজ নাকি?

 করেন কেন?

সময় কাটানোর জন্যে। তুমি কি করো? হাই স্কুলে পড়ে নিশ্চয়?

মাথা ঝাঁকাল মুসা।

 ভবিষ্যতে কি করার ইচ্ছে?

ইচ্ছে তো হয় অনেক কিছুই। একেকবার একেকটা। কখনও মনে হয়। টীচার হব, কখনও মনে হয় দূর, ছেলে পড়িয়ে কি লাভ? তারচেয়ে মেকানিক হওয়া অনেক ভাল…

 হাসল মেয়েটা, ডিসাইড করা মুশকিল, তাই না? তোমার বার্গার ঠাণ্ডা হয়ে যাচ্ছে। অতিরিক্ত বকবক করি আমি। আমি এখান থেকে না গেলে আর খেতে পারবে না।

আধখাওয়া বার্গারটা কখন প্লেটে নামিয়ে রেখেছিল মুসা, ভুলে গিয়েছিল। তুলে নিল আবার। হঠাৎ খেয়াল করল, মনটা আর আগের মত খারাপ নেই। কথা বলতে বলতে ভাল হয়ে গেছে।

না না, আপনি বসুন। খেতে খেতেও কথা বলতে পারি আমি। আমার কোন অসুবিধে হয় না। আপনার নামটাই কিন্তু জানা হলো না এখনও।

ক্রিসি, পাশে কাত হয়ে হাত বাড়িয়ে দিল মেয়েটা। তোমার?

মুসা আমান, বার্গারের শেষ টুকরোটা প্লেটে রেখে ক্রিসির হাত ধরে ঝাঁকিয়ে দিল মুসা। পরিচিত হয়ে খুশি হলাম।

এসব গতবাধা কথা ন্যাকা ন্যাকা লাগে আমার।

হাসল ক্রিসি। দাঁতগুলো সাদা হলেও ঠিক স্বাভাবিক নয়, সামান্য বাঁকা। তবে দেখতে খারাপ লাগে না। মুসাকে জিজ্ঞেস করল, তোমাকে কোথাও দেখেছি। কোথায়, বলো তো?

পত্রিকায় হতে পারে, ভাবল মুসা। ওদের স্কুলের বাস্কেটবল টীমকে জিতিয়ে দিয়ে হিরো হয়ে গিয়েছিল সে। বলল, কি জানি। দেখেছেন হয়তো কোনখানে। এখানেও হতে পারে। রোজ আসেন যেহেতুএখানকার বার্গার। আমার খুব পছন্দ।

হ্যাঁ, তাই হবে, অনিশ্চিত ভঙ্গিতে দ্রুকুটি করল ক্রিসি। তোমার ঘাড়ে কি হয়েছে? নাকি সমস্যাটা মেরুদণ্ডে?

অবাক হলো মুসা। কি করে বুঝলেন?

 ঘাড় যেভাবে শক্ত করে রাখছ।

খেলতে গিয়ে ব্যথা পেয়েছি। বেশি নড়াতে গেলেই খচ করে লাগে।

ডিপ-টিস্যু ম্যাসাজ নিয়ে পড়াশোনা করছি আমি। হাসপাতালে কাজ ( করায় প্র্যাকটিসের সুযোগও পেয়ে গেছি। এই ম্যাসাজে রোগীর সাংঘাতিক আরাম হয়। ব্যথা চলে যায়।

শুধু ম্যাসাজেই? বিশ্বাস করতে পারছে না মুসা।

হ্যাঁ, হাতব্যাগ থেকে একটা কাগজ বের করে খসখস করে ফোন নম্বর আর ঠিকানা লিখে মুসার দিকে বাড়িয়ে দিল ক্রিসি। এটা রাখো,। ব্যথা বাড়লে যদি প্রয়োজন মনে করো আমাকে ফোন কোরো। বাসায় চলে এলেও বিরক্ত হব না।

কাগজটা সাবধানে পকেটে রাখতে রাখতে হাসল মুসা, গিনিপিগ বানাতে চান?

সত্যি কথা বলব? ঘাড় কাত করল ক্রিসি, চাই। সব ধরনের রোগীর ওপরই পরীক্ষা চালাতে চাই আমি। এরকম মালিশে কোন কোন ব্যথা আরাম হয়, জানাটা জরুরী। ভবিষ্যতে নার্সের চাকরি ছেড়ে ম্যাসাজ পার্লার খুলে বসব।

বলা যায় না, চলেও আসতে পারি একদিন। মাঝে মাঝে ব্যথাটা যা বাড়ে..কি ম্যাসাজ বললেন?

 ডিপ-টিস্যু। ঘড়ি দেখল ক্রিসি। বাপরে, অনেক দেরি করে ফেললাম। উঠে দাঁড়াল সে। তোমার সঙ্গে কথা বলে ভাল লাগল, মুসা..

গতবাধা কথা। ন্যাকা ন্যাকা।

 হেসে ফেলল ক্রিসি। শোধটা নিয়েই নিলে। চমৎকার কাটল সময়টা। সত্যি ভাল লাগল। বিকেলের পর আর বেরোই না আমি। তোমার ম্যাসাজ দরকার হলে ওই সময়টায় এসো।

ঘাড় কাত করল মুসা।

মিষ্টি একটা হাসি দিয়ে বেরিয়ে গেল ক্রিসি। চোখ ফিরিয়ে প্লেটের দিকে তাকাতেই দেখতে পেল খানিকটা বার্গার পড়ে রয়েছে। অবাক লাগল। হলো কি আজ ওর? খাওয়ার কথা ভুলে যাচ্ছে বার বার?

.

০৩.
ড্যানিদের বাড়ির ড্রাইভওয়েতে সবে থেমেছে মুসা, তার পেছন পেছনই ঢুকল ড্যানির গাড়িটাও।

এগিয়ে গেল মুসা। ড্যানি গাড়ি থেকে নামতেই বলল, তার মানে বাড়ি ছিলে না। ভালই হলো, দেরি করে এসেছি। বসে থাকতে হলো না।

ড্যানি জানতে চাইল, ছিলে কোথায়? ফোন করে পাওয়া যায় না…

ড্যানিয়েল হার্বার, মুসার ক্লাসফ্রেন্ড। সব সময় হাসিখুশি থাকে। মাথায় ঘন চুলের বোঝা। নাকের ডগাটা মোটা। বড় বড় কানের দিকে ভালমত লক্ষ। করলে চেহারাটা যেন কেমন মনে হয়। কালো দুই চোখে তীক্ষ্ণবুদ্ধির ছাপ। পড়াশোনায় ভাল। অ্যারোনটিক্যাল এঞ্জিনিয়ারিং পড়ার ইচ্ছে।

 মলে গিয়েছিলাম, মুসা জানাল। বাড়িতে রান্না করে খেতে ইচ্ছে করছিল না।

গাড়ির সীটে ফেলে রাখা একটা বাদামী কাগজে মোড়া বাক্স বের করল ড্যানি। খাবারের প্যাকেট। আরেকটা ঠোঙাও তুলে নিয়ে বলল, এসো।

সামনের দরজা খুলে ভেতরে ঢুকল সে। মুসা ঢুকল পেছনে। লিভিংরূমে ঢুকে এদিক ওদিক তাকিয়ে জিজ্ঞেস করল, জয় কোথায়?

ড্যানির ছোট বোন জয়। সাত বছর বয়েস। ভীষণ ভালবাসে ওকে ড্যানি।

আছে।

একা ফেলে গিয়েছিলে!

ড্যানির বাবা-মা বাড়ি নেই, জানে মুসা। ছেলে-মেয়েকে রেখে তারাও বেড়াতে গেছেন।

কি করব? কৈফিয়ত দেয়ার ভঙ্গিতে বলল ড্যানি। পেছনের উঠানে একটা পাখি কুড়িয়ে পেয়েছে। বেড়ালে বোধহয় ডানা ভেঙে ফেলেছে ওটার। তুলে এনে সেবাযত্ন শুরু করল। আমাকে হুকুম করল, জলদি দোকানে গিয়ে পাখির দানা নিয়ে এসো। ওকে সঙ্গে নিতে চাইলাম। বলে, ও না থাকলে নাকি পাখিটা মরে যাবে।

লিভিংরূমে ঢুকল জয়। ভাইয়ের বড় বড় কান পায়নি, তবে নাকটা পেয়েছে। চুলের রঙও এক রকম। দুজনের একই স্বভাব-কথা বলার সময়। অনবরত হাত নেড়ে নেড়ে নানা রকম ভঙ্গি করতে থাকে।

ভীষণ উত্তেজিত হয়ে আছে জয়। এগিয়ে এসে ভাইয়ের হাত থেকে ঠোঙাটা প্রায় কেড়ে নিল। মুসার দিকে তাকিয়ে বলল, মুসাভাই, ভাইয়া তোমাকে পাখিটার কথা বলেছে? জানালার নিচে পড়ে ছিল।

বলেছে, হেসে জবাব দিল মুসা। সেবাযত্ন করে নাকি অর্ধেক ভাল করে ফেলেছ।

বাচ্চা তো। কষ্ট বেশি সেজন্যে। ঠোঙার মুখ খুলে ভেতরে তাকাল। জয়। ভাইকে জিজ্ঞেস করল, বাচ্চা পাখির দানা এনেছিস তো?

দানা তো এক রকমই রাখে দোকানে, ড্যানি বলল। বড় পাখি যা খায় ছোটগুলোও তাই খায়। আমার মনে হয় না খাবারের তফাত বুঝতে পারে ওরা।

পারে না মানে? নিশ্চয় পারে! দাঁড়া, দেখে আসি খায় নাকি। নাহলে আবার যেতে হবে তোকে দোকানে। দোকানদারকে কড়া করে বলবি যাতে বাচ্চার দানা দেয়। দৌড়ে চলে গেল জয়।

খাইছে! যদি সত্যি না খায়?

 কি আর করব? শঙ্কিত ভঙ্গিতে চুলে হাত চালাল ড্যানি। জোরে একটা নিঃশ্বাস ফেলল। যেতেই হবে আবার। কিন্তু সত্যি কি বাচ্চা পাখি আর বুড়ো পাখিদের খাবার আলাদা?

মনে হয় না। কখনও খেয়াল করিনি।

মুসাকে নিজের বেডরূমে নিয়ে এল ড্যানি। ঢুকেই দেখল অ্যানসারিং মেশিনের লাল আলোটা টিপটিপ করছে।

এগিয়ে গেল ড্যানি। রিসিভার ভোলার জন্যে হাত বাড়িয়ে বলল, বাড়ি ফিরেই যখন দেখি কেউ আমার খোঁজ করছিল, ভাল লাগে খুব। নিশ্চয় কোন বন্ধু।

যদি ইনশুয়ারেন্সের দালাল হয়?

ওরা কখনও মেসেজ রাখে না। হুট করে বাড়িতে ঢুকে একেবারে সামনে এসে দাঁড়ায়। ভাল করেই জানে, বলেকয়ে এলে কাউকে পাবে না। কেউ ওদের সামনে যাবে না। বাড়িতে থাকলেও নেই বলে দেবে। তবু মনে যখন করিয়ে দিয়েছ, সাবধান হওয়াই ভাল। বলা যায় নাঃ::

প্লে করল ড্যানি। একটামাত্র মেসেজ। রবিন করেছে। বেশ উদ্বিয় মনে হচ্ছে ওর কণ্ঠ। বলেছে, ড্যানি যখনই ফিরুক, সঙ্গে সঙ্গে যেন সোফিদের বাড়িতে ফোন করে।

অবাক হয়ে মুসার দিকে তাকাল ড্যানি। মুসাও অবাক। জবাব দিতে পারল না। কোনমতে বলল, ওই ব্যাপারটা নিয়ে কিছু নয় তো?

কোন… ঢোক গিলল ড্যানি। বুঝে ফেলেছে। ভয়ে ভয়ে তাকাল মুসার দিকে। আমার ফোন করতে ভয় লাগছে। কি জানি কি শুনব! প্লীজ, তুমি করো!

 মুসাও দ্বিধা করতে লাগল। ঠিক আছে, করছি। কাঁপা হাতে রিসিভার তুলে নিয়ে কানে ঠেকাল।

একবার রিঙ হতেই রিসিভার তুলে নেয়ার শব্দ পেল মুসা। জবাব দিল সোফি, হালো?

মুসা। রবিন আছে?

আছে।

কি হয়েছে, সোফি?

রবিনকে দিচ্ছি, কথা বলতেও যেন কষ্ট হচ্ছে সোফির, ওর কাছেই শোনো।

রিসিভার হাত বদল হওয়ার অপেক্ষা করতে লাগল মুসা।

 কোত্থেকে বলছ, মুসা? জানতে চাইল রবিন।

ড্যানিদের বাড়ি থেকে।

ড্যানি আছে?

আছে। আমার পাশেই দাঁড়িয়ে আছে। কি হয়েছে?

দ্বিধা করতে লাগল রবিন। কিভাবে শুরু করব বুঝতে পারছি না।

বুকের মধ্যে কাঁপুনি শুরু হয়ে গেছে মুসার। নিশ্চয় মরুভূমির। ব্যাপারটাই। বলে ফেলো।

মুসা?

বলো না। শুনছি তো।

লম্বা একটা মুহূর্ত চুপ করে রইল রবিন। মুসা, কে জানি একটা অদ্ভুত চিঠি পাঠিয়েছে।

কি বললে? রবিনের কথাটা যেন বুঝতে পারেনি মুসা।

অদ্ভুত একটা চিঠি। না দেখলে বুঝবে না।

মরুভূমির কথা কিছু লিখেছে?

পরিষ্কার করে বলেনি। তবে মনে হয় ওই কথাটাই বলতে চেয়েছে। ড্যানিকে জিজ্ঞেস করো তো, ও আমাদের ভয় দেখানোর জন্যে লিখেছে কিনা?

ও কেন দেখাবে? করল তো ও-ই।

তবু…

আচ্ছা, করছি! জিজ্ঞেস করল মুসা, ড্যানি, সোফিকে ভয় দেখানোর জন্যে কোন চিঠি লিখেছ?

ভুরু ওপরে উঠে গেল ড্যানির, না তো!

সত্যি?

মিথ্যে বলব কেন?

না, কোন চিঠিটিঠি লেখেনি, রবিনকে জানাল মুসা।

 ঠিক বলছে তো?

ড্যানির দিকে তাকিয়ে আছে মুসা। উদ্বিগ্ন লাগছে ড্যানিকে। না, বলছে না। চিঠিটা পড়ো তো শুনি।

পড়ে শোনাল রবিন। কোন পোস্ট অফিসের সিল আছে জানাল। মুসা চুপ করে থাকায় জিজ্ঞেস করল, মুসা, শুনছ?

হ্যাঁ। ঢোক গিলল মুসা। বুকের দুরুদুরু আরও বেড়েছে।

চিঠির কথামতই পত্রিকায় বিজ্ঞাপন দিয়েছে, রবিন জানাল। সাঙ্কেতিক ভাষায়। লিখেছে: সোফির কুকুরের বাচ্চাটাকে ওর নিজের হাতে চুবিয়ে মারতে হবে। বৃহস্পতিবারের মধ্যে।

দম বন্ধ করে ফেলল মুসা। বলো কি?

মুসা, কেউ জোক করেনি তো? ক্লডিয়া? কিংবা অন্য কেউ?

 কি জানি। জিজ্ঞেস না করে বলি কিভাবে। ওকে ফোন করেছিলে?

নাহ। ভাবলাম তুমি করলেই ভাল হয়। তোমার সঙ্গে খাতির বেশি।

বেশি আর কই…

তবু

ঠিক আছে। করব।

মুসা, নামের সারিতে আমার নামটা নেই।

তাই নাকি?

ইন্টারেস্টিং, তাই না?

না, ডেঞ্জারাস! সোফি আবার ভাবছে না তো তুমি লিখেছ?

না, ভাবছে না।

 ভাবনা চলেছে মুসার মাথায়। চিঠিতে যে কজনের নাম লেখা আছে, সবার এই বিপদের জন্যে ড্যানি দায়ী। গাড়িটা সে চালাচ্ছিল। আহাম্মকি করতে গিয়ে অ্যাক্সিডেন্টটা করেছে।

মুসা?

বলো।

খুব মুষড়ে পড়েছে সোফি।

পড়বেই। প্রথম পরীক্ষাটা ওকেই দিতে হবে। জোক, না সত্যি, এটা আগে ওকেই প্রমাণ করতে হবে। কুকুরের বাচ্চাটাকে না মারলে হয়তো সত্যি সত্যি বিপদে পড়তে হবে তাকে। এখনও কিছুই বলা যাচ্ছে না কি ঘটবে!

ডিসাইড করতে পারছে না ও কি করবে।

পারা সম্ভবও নয়। ঠিক আছে, আমি এখনই ক্লডিয়াকে ফোন করছি। দেখি কি বলে?

যা বলে জানিয়ো। তাড়াতাড়ি। ওকে না পেলেও জানিয়ো। রাখব?

রাখো।

লাইন কেটে দিয়ে ড্যানিকে সব জানাল মুসা।

গম্ভীর হয়ে গেল ড্যানি। পায়চারি শুরু করল। ফিরে তাকিয়ে বলল, ক্লডিয়া যদি না লিখে থাকে তো ভয়ের কথা। বাইরের কেউ লিখেছে। অ্যাক্সিডেন্টের কথাটা জানে। জানল কি করে?

 সেটা পরেও ভাবা যাবে। ক্লডিয়াকে ফোন করে দেখো আগে কি বলে।

আবার রিসিভার কানে ঠেকাল মুসা।

ফোন ধরলেন মিসেস নিউরোন, ক্লডিয়ার আম্মা। জানালেন, কয়েকজন বন্ধুর সঙ্গে পর্বতের ওদিকে বেড়াতে চলে গেছে সে। তাকে ধন্যবাদ দিয়ে ফোন রেখে দিল মুসা।

কি বলল? মুসার একেবারে গা ঘেঁষে দাঁড়িয়ে আছে ড্যানি।

 বেড়াতে চলে গেছে। ইয়োজিমাইটে। বৃহস্পতিবারের আগে ফিরবে না।

হু, চিন্তিত ভঙ্গিতে আবার পায়চারি শুরু করল ড্যানি। ধপ করে বসে পড়ল বিছানায়। মুসা, কি মনে হয় তোমার? ক্লডিয়াই একাজ করেছে?

কি জানি। তবে না করার সম্ভাবনাই বেশি। কেন করবে? সে নিজেও এতে জড়িত। পুলিশকে না জানানোর জন্যে চাপাচাপিটা সে-ই বেশি। করেছিল। সে নিজে যে ব্যাপারে ভয়ে অস্থির, সেটা বলে সোফিকে ভয় দেখানোর কথা ভাবাটাই অর্থহীন। তা ছাড়া রবিন বলল, খামের ওপর। লোকাল পোস্ট অফিসের সিল মারা। ক্লডিয়া গেছে সাতদিন আগে। চিঠিটা। এসেছে আজকে। যদি সত্যিই ও লিখে থাকত, ইয়োজিমাইট পোস্ট অফিসের সিল থাকত।

তা ঠিক। আচ্ছা, সোফি, মারলা আর রবিন মিলে আমাদের সঙ্গে রসিকতা করছে না তো? ভয় দেখানোর জন্যে?

রবিনের উদ্বিগ্ন কণ্ঠ কানে বাজতে লাগল মুসার। উঁহু! রবিন তো এ ধরনের রসিকতা করবেই না। সোফি আর মারলাও করবে না। তা ছাড়া। ক্লডিয়ার মতই ওদেরও করার কোন যুক্তি নেই।

সেটাই তো কথা। তাহলে?

উঠে জানালার কাছে গিয়ে দাঁড়াল ড্যানি। বাইরে তাকাল। ভাল এক ঝামেলায় পড়তে যাচ্ছি আমরা। তত্ত্বাবধায়ক–কি অদ্ভুত নাম! নির্ঘাত লোকটা উন্মাদ। বিকৃত মস্তিষ্ক। ভয়ানক নিষ্ঠুর। নইলে একটা কুকুরের বাচ্চাকে চুবিয়ে মারার কথা কল্পনাও করতে পারত না।

তোমার কি ধারণা সোফি সত্যি বিপদের মধ্যে আছে? আমার ফোনের অপেক্ষা করছে ওরা। একটা কিছু বলতে হবে।

মলিন হাসি হাসল ড্যানি। বাচ্চাটাকে মেরে ফেললে অবশ্য সোফির আর কোন রকম বিপদের আশঙ্কা থাকে না।

তা থাকে না। কিন্তু ওকাজ কি আর করা যায় নাকি!

যায় না। আমি হলে অন্তত পারতাম না। বলো, ক্লডিয়া বেড়াতে গেছে। ওর সঙ্গে কথা বলা যায়নি। কিংবা বলতে পারো, আমাদেরও অনুমান চিঠিটা ক্লডিয়াই লিখেছে। সবার মুখ থেকে এক কথা শুনলে সোফি খানিকটা নিশ্চিন্ত হতে পারবে।

তা পারবে না। ও নিশ্চিত হতে চাইবে।

জানালার কাছ থেকে ফিরে এসে মুসার মুখোমুখি দাঁড়াল ড্যানি। একটা কথা বলি?

বলো।

এভাবে সর্বক্ষণ একটা দুশ্চিন্তা আর মানসিক চাপের মধ্যে না থেকে পুলিশের কাছে চলে যাই। সব খুলে বলি। আমার একার জন্যে তোমাদের সবাইকে এভাবে ভোগানোর…

অনেক দেরি করে ফেলেছি। সোজা নিয়ে গিয়ে জেলে ভরবে পুলিশ এখন। তা ভরুক..তবে ভাবছি, পুলিশের কাছে যাওয়ার আগে সবার সঙ্গে একবার কথা বলা দরকার। সবাই যখন এতে জড়িত, সবার একসঙ্গে বসে আলোচনারও দরকার আছে।

তাহলে তো ক্লডিয়াকেও থাকতে হবে মীটিঙে। কবে আসছে ও?

বললাম না বৃহস্পতিবার।

 সোফিকে কবে পর্যন্ত সময় দিয়েছে তত্ত্বাবধায়ক?

বৃহস্পতিবার।

তারমানে কুকুরের বাচ্চাটাকে না মারলেও বৃহস্পতিবার পর্যন্ত বেঁচে থাকছে সোফি। তাহলে আর অত চিন্তার কিছু নেই। তত্ত্বাবধায়ক কিছু ঘটানোর আগেই মীটিঙে বসার সময় পাচ্ছি আমরা।

.

০৪.
ওদের জন্যে বৃহস্পতিবারটা এল আর গেল কোন রকম নতুনত্ব না নিয়ে। ক্লডিয়া ফিরল না। অতএব আলোচনায় বসাও আর হলো না।

সারাদিন সাফির সঙ্গে কাটাল মারলা। মলে কেনাকাটা করল। সিনেমা দেখতে গেল। সারাটা দিন মোটামুটি শান্তই রইল সোফি। রাত বারোটা পর্যন্ত তার সঙ্গে সঙ্গে রইল মারলা। রাতেও থাকতে চেয়েছিল, কিন্তু সোফি বলল লাগবে না। তার আম্মা ফিরেছেন।

সকালে ফোন করে খবর নেবে বলে বাড়ি ফিরে গেল মারলা।

কথামত পরদিন সকালে ফোন করল সে। ভালই আছে সোফি।

খবরটা সবাইকে জানিয়ে দিল মারলা। স্বস্তির নিঃশ্বাস ফেলল ওরা। যাক, চিঠিটা আসলেই একটা ফালতু রসিকতা ছিল।

ক্লডিয়ার ফেরার অপেক্ষায় রইল সবাই। কিন্তু ফিরল না সে। মাকে ফোন করে জানিয়ে দিল আরও একদিন দেরি হবে।

শুক্রবার রাত।

সকাল সকাল শুয়ে পড়ল রবিন। মাথা ধরেছে। গত কদিন ধরে যা উত্তেজনা যাচ্ছে। শোয়র সঙ্গে সঙ্গে ঘুমিয়ে পড়ল। নানা রকম অদ্ভুত স্বপ্ন। দেখতে লাগল। কানের কাছে দমকলের ঘন্টা শুনে যেন ঘুম ভেঙে গেল ওর। তড়াক করে লাফিয়ে উঠে বসল বিছানায়।

ফোন বাজছে। চমকে গেল। এতরাতে কে? বুকের মধ্যে হাতুড়ির বাড়ি পড়তে শুরু করল যেন ওর। কাঁপা হাতে রিসিভার তুলে কানে ঠেকাল। হালো?

রবিন?

হ্যাঁ। কে?

মিসেস হল।

ধড়াস করে এক লাফ মারল রবিনের হৃৎপিণ্ড। দম আটকে এল। সোফির কি হয়েছে? ভাল আছে ও?

ফুঁপিয়ে উঠলেন সোফির আম্মা। জানি না। হাসপাতাল থেকে ফোন করেছিল। অ্যাক্সিডেন্ট করেছে সোফি। আমাকে এখুনি যেতে বলেছে। সোফির বাবা বাড়ি নেই। আমিও চশমাটা খুঁজে পাচ্ছি না। রবিন, আমাকে হাসপাতালে নিয়ে যেতে পারবে? এই অবস্থায় আমি গাড়ি চালাতে পারব না।

এতটাই অস্থির হয়ে পড়েছেন মহিলা, ভুলে গেছেন বহুদুরে থাকে রবিন। গাড়িতে করে যেতেও অন্তত একটি ঘণ্টা লাগবে ওর।

নিশ্চয় পারব, বলল রবিন, তবে আমার আসতে তো অনেক সময় লেগে যাবে। তারচেয়ে মুসাকে ফোন করে দিচ্ছি, সে আপনার অনেক কাছাকাছি থাকে। আমিও আসছি। হাসপাতালে দেখা হবে।

আচ্ছা, ফোঁপাতে ফোঁপাতে বললেন মিসেস হল। মেয়ে কেমন আছে। জিজ্ঞেস করেছিলাম। কোন জবাব দিল না হাসপাতাল থেকে। ও মরে যায়নি তো?

না, মিসেস হল। সোফির অবস্থা সম্পর্কে এখনও শিওর না হয়তো ওরা। সেজন্যেই কিছু জানাতে পারেনি। ভাববেন না। কিছু হয়নি সোফির। কোন্ হাসপাতালে নিয়েছে?

জেনে নিয়ে মুসাকে ফোন করল রবিন।

অবাক কাণ্ড। একবার রিঙ হতেই রিসিভার তুলে নিল মুসা। যেন তৈরি হয়ে বসেছিল ফোনের কাছে। ঘুমায়নি, ওর কণ্ঠ শুনেই বুঝতে পারল রবিন। ঘড়ির দিকে তাকাল। রাত বাজে একটা। কি করছে মুসা?

মুসা?।।রবিন। খারাপ খবর আছে।

সোফির?

তুমি কি করে জানলে?

অনুমান। কি হয়েছে ওর?

 মিসেস হল ফোন করেছিলেন, কি হয়েছে মুসাকে জানাল রবিন।

দশ মিনিটের মধ্যেই চলে যাচ্ছি আমি।

তুমি খারাপ খবর শোনার জন্যে বসে ছিলে, তাই না? ঘুমাওনি কেন?

 ঘুম আসছিল না।

কি মনে হয়, মুসা? সোফি কি মারা গেছে?

ফোঁস করে নিঃশ্বাস ফেলল মুসা। জানি না! আজকাল আর কোন কথা ভাবতে ইচ্ছে করে না…অ্যাক্সিডেন্টটার পর থেকে কোন কিছু বেশি। ভাবলেই মাথা ধরে…

আমারও!

.

সোফি মারা গেছে!

খবরটা একই সঙ্গে শুনল ওরা তিনজন। রবিনদের গোস্ট লেনের বাড়ি থেকে হাসপাতাল অনেক দূর। তবু মুসার গাড়িটা যখন হাসপাতালের পার্কিং লটে ঢুকল, তার মিনিটখানেক পর রবিনও ঢুকল। মুসা ঠিকমতই সোফিদের বাড়িতে পৌঁছেছিল। কিন্তু প্রচণ্ড অস্থিরতার কারণে নানা রকম অঘটন ঘটিয়ে বেরোতে দেরি করে ফেলেছেন মিসেস হল।–

হাসপাতালে মেয়ের খবর শুনে বেহুশ হয়ে গেলেন তিনি। তাড়াতাড়ি নার্সরা ইমার্জেন্সিতে নিয়ে গেল তাকে। রবিনের মাথা ঘুরছে। যে ডাক্তার ওদের খবরটা দিলেন, বলার ভঙ্গিতে মনে হলো মৃত্যু নয়, সাধারণ সর্দি লাগার খবর দিচ্ছেন যেন। মাঝবয়েসী ভদ্রলোক, সবুজ সার্জিক্যাল গাউনে রক্ত লেগে আছে। ইমার্জেন্সি রূমে ডিউটি করেন। সারাক্ষণ জখমী রোগী আসতেই আছে। গাড়ি দুর্ঘটনা, ছুরি মারামারি, গুলিতে আহত রোগী, আসে বিরামহীনভাবে। এত দেখতে দেখতে ব্যাপারটা গা সওয়া হয়ে গেছে ডাক্তারের। মৃত্যু আর কোন প্রতিক্রিয়া করে না তার মনে। কাউকে তাদের প্রিয়জনের মৃত্যুর খবর শোনাতে বিন্দুমাত্র মুখে আটকায় না আর।

অ্যাক্সিডেন্টটা হলো কিভাবে? হাঁটু কাঁপছে রবিনের। দাঁড়িয়ে থাকতে কষ্ট হচ্ছে।

মাথা নেড়ে বললেন ডাক্তার, শুনিনি। পুলিশকে জিজ্ঞেস করে দেখো।

বোকার মত প্রশ্ন করে বসল রবিন, সত্যি মারা গেছে, নাকি ভুল হয়েছে। আপনাদের? মানে, আমি বলতে চাইছি এখনও কোন সম্ভাবনাঃ…ভালমত চেষ্টা করলে এখনও হয়তো বাঁচানো যায়…

শূন্য দৃষ্টি ফুটল ডাক্তারের চোখে। হাসপাতালে আনার অনেক আগেই মরে গেছে। হাত ছোঁয়ানোরও সুযোগ পাইনি আমরা।

পুলিশ চলে যাওয়ার আগেই ওদের সঙ্গে কথা বলতে হবে। মুসার দিকে তাকাল রবিন। মুখের যা ভঙ্গি করে রেখেছে মুসা, তাতে বোঝা যায় ওর মানসিক অবস্থাও সুবিধের না। তাকে নিয়ে পার্কিং লটে বেরিয়ে এল রবিন। যে অ্যাম্বুলেন্সে করে সোফিকে আনা হয়েছে, তার ড্রাইভারের সঙ্গে কথা বলছে একজন পুলিশ অফিসার।

এগিয়ে গেল রবিন। এক্সকিউজ মি, অফিসার, বলল সে। কার অ্যাক্সিডেন্ট করা যে মেয়েটাকে এক্ষুণি নিয়ে এলেন আপনারা, আমি তার বন্ধু। ডাক্তারের কাছে শুনলাম মারা গেছে। আপনি ঘটনাস্থলে গিয়েছিলেন?

 তরুণ অফিসার। সুন্দর করে ছাঁটা বাদামী গোফ। নীল ইউনিফর্ম চমৎকার ফিট করেছে। গাড়ি ঘেষে দাঁড়িয়ে রবিনের দিকে তাকাল। ডাক্তারের মত ভাবলেশহীন মুখ নয়। অন্তত খানিকটা অনুভূতি এর আছে।

 হ্যাঁ, গিয়েছিলাম, রবিনের বাহু স্পর্শ করল অফিসার। তোমার বন্ধুর জন্যে সত্যি আমি দুঃখিত। এত অল্প বয়েসেই শেষ হয়ে গেল বেচারি।

কিভাবে অ্যাক্সিডেন্ট করল?,

গাছের সঙ্গে ধাক্কা লাগিয়েছিল। রাস্তার ধারের একটা অলিভ গাছ। এমন গুতেই মেরেছে, গাছটাও শেষ, গাড়িটাও ভর্তা।

ব্রেক ফেল করেছিল নাকি? না চাকা পিছলে গিয়েছিল?

কোনটাই না। চাকা পিছলালে ব্রেক করত। তাতে স্কিড মার্ক থাকত। ওরকম কোন চিহ্ন পাওয়া যায়নি। নেশার ঘোরে থাকলে কিংবা ঘুম পেলে অনেক সময় স্টিয়ারিঙে হাত ঠিক থাকে না। তীব্র গতির সময় স্টিয়ারিং সামান্য ঘুরলেও গাড়ি অনেক সরে যায়। রাস্তায় সামান্য পরে পরেই গাছ। গুতে লাগিয়েছে বোধহয় ওসব কোন কারণেই। গাড়ির অবস্থা দেখে মনে হয় ষাট মাইল বেগে ছুটছিল।

ধাক্কা লাগার সঙ্গে সঙ্গেই মারা গেছে?

পায়ের ভার বদল করল অফিসার। অস্বস্তি বোধ করছে। কোন সন্দেহ নেই তাতে।

এত শিওর হচ্ছেন কি করে?

শুনলে ভাল লাগবে না তোমাদের।

 গোলাপী কাগজে লেখা চিঠিটা মনের পর্দায় ভেসে উঠল রবিনের। তবু, বলুন।

মুখ নিচু করল অফিসার। দেখো, সত্যি ভাল লাগবে না।

আমি জানতে চাই।

জানালা ভেঙে বেরিয়ে গিয়েছিল ওর মাথা। গাছের ডালে গলা টান লেগে ঘাড় ভেঙেছে। প্রচণ্ড ঝাড়া লেগে…

বলুন? কি হয়েছিল প্রচণ্ড ঝাড়া লেগে?

গাল চুলকাল অফিসার। দেখো, অ্যাক্সিডেন্টে মানুষ মারা গেলে লাশের চেহারা আর চেহারা থাকে না। তার ওপর যদি ধড় থেকে গলা ছিঁড়ে গিয়ে মাথাটা…

আর সহ্য করতে পারল না মুসা। কপাল টিপে ধরল।

 রবিনও কাঁপতে শুরু করেছে।

আগেই বলেছিলাম তোমাদের, সহ্য করতে পারবে না, অফিসার বলল। বেশ কিছুটা দূরে রাস্তার পাশের একটা ঝোপে পাওয়া গেছে ওর মাথাটা।

০৫.
ব্ল্যাক ফরেস্ট পার্কে বসে আছে ওরা। পার্কটা শহরের একধারে, হাই স্কুলের পেছনে। পাশ দিয়ে বইছে গ্রে উইলো রিভার। নির্জন পার্ক। বিমর্ষ, গভীর পরিবেশ।

ক্লডিয়াও এখন আছে ওদের সঙ্গে। পর্বত থেকে ফিরেছে। সেদিন সকালের ডাকে একটা চিঠি পেয়েছে ড্যানিয়েল। সোফির চিঠিটার হুবহু নকল। তফাত কেবল নামের সারিতে ওপরের নাম অর্থাৎ সোফির নাম নেই। সাঙ্কেতিক একটা বিজ্ঞপ্তিও ছাপা হয়েছে পত্রিকায়। লিখেছে:

ছোট বোনের ডান হাত পুড়িয়ে দাও

কে ডেকেছে এই মীটিং? জানতে চাইল রবিন। ঘাসের ওপর পা ছড়িয়ে বসেছে। তার পাশে বসে একটা ঘাসের ডগা দাঁতে কাটছে মারলা। চেহারা ফ্যাকাসে হয়ে আছে। খবরটা শোনার পর থেকে কারোরই মন-মেজাজ ভাল নেই।

মীটিং ডাকিনি, ক্লডিয়া বলল। সবাইকে একজায়গায় হতে বলেছি যার যা ইচ্ছে বলার জন্যে।

লাভটা কি তাতে?

যদি কোন সমাধান বেরিয়ে আসে।

ভাল কথা, রবিন বলল। তাহলে বসে আছ কেন সবাই চুপচাপ?

বুঝতে পারছি না কিভাবে শুরু করব। আজকে আর উগ্র পোশাক পরেনি ক্লডিয়া, সাধারণত যেমন পরে থাকে সে। খাটো করে ছাঁটা তুষারশুভ্র চুল। চুলের রঙ আর শার্টের রঙ এক। পরনে নীল জিনস। ঠোঁটে লিপস্টিক আছে, তবে খুবই পাতলা করে লাগানো। মেকআপ নেয়নি বললেই চলে। ওর এই মেকআপ নিয়ে মারলা তো প্রায়ই ইয়ার্কি মেরে বলে এক কেজি পাউডার আর আধা কেজি লিপস্টিক না হলে ক্লডিয়ার মেকআপই হয় না। আজ সেসব প্রায় কিছুই নেই।

নড়েচড়ে বসল ড্যানি, এরপর আমার পালা। চিঠি এবং গোটা পরিস্থিতি সম্পর্কে যা যা জানি সেটা নিয়ে প্রথমে আলোচনা করতে পারি আমরা। তারপর করতে পারি যা জানি না সেটা নিয়ে। কেমন হয়?

ভাল, নিচুস্বরে বলল মুসা। সবার কাছ থেকে সামান্য দূরে একটা গাছের গায়ে হেলান দিয়ে বসেছে। সারারাত ঘুমায়নি। এখন সকাল এগারোটা। বাজে। ভঙ্গি দেখে মনে হচ্ছে কথাবার্তা শেষ হলে এখানে এই ঘাসের মধ্যে শুয়েই ঘুমিয়ে পড়বে।

এই চিঠি এমন কেউ লিখেছে, শুরু করল ড্যানি, যে আমাদের সবাইকে চেনে। আমাদের গোপন ব্যাপারটা সম্পর্কে জানে। প্রথমে ভেবেছিলাম রসিকতা করছে, কিংবা ফাঁকা বুলি ঝাড়ছে সে। কিন্তু সোফির খুন হওয়ার পর এখন বুঝতে পারছি সে সিরিয়াস। সোফিকে তত্ত্বাবধায়কই খুন করেছে।

কি সব ছেলেমানুষের মত কথা বলছ, ড্যানির কথায় একমত হতে পারল না ক্লডিয়া। সোফি গাড়ি চালাতে গিয়ে অ্যাক্সিডেন্ট করেছে। পুলিশের মতে এটা নিছকই দুর্ঘটনা। রাতের বেলা এত জোরে গাড়ি চালালে দুর্ঘটনা ঘটতেই পারে।

এ ব্যাপারে আমি তোমার সঙ্গে একমত, রবিন বলল। ওর মনের যা অবস্থা হয়েছিল, তাতে অন্যমনস্ক থাকাটা অস্বাভাবিক ছিল না। এর জন্যে অবশ্যই দায়ী করতে হবে তত্ত্বাবধায়ককে। তার মানে সরাসরি না হলেও পরোক্ষভাবে এই খুনের জন্যে সে-ই দায়ী।

কিন্তু বড় বেশি কাকতালীয়; মেনে নিতে পারছে না ড্যানি।

তোমার কি ধারণা অলৌকিক কোন ক্ষমতা প্রয়োগ করে সোফিকে অ্যাক্সিডেন্ট করতে বাধ্য করেছে তত্ত্বাবধায়ক? হাত নাড়ল রবিন, আমি, একথা বিশ্বাস করতে রাজি না।

কিন্তু একটা কথা তো ঠিক, মারলা বলল, চিঠিতে লিখেছিল ওর কথার অবাধ্য হলে মারাত্মক পরিণতি ঘটবে। সোফি অবাধ্য হয়েছে, ওর কথামত কুকুরের বাচ্চাটাকে চুবিয়ে মারেনি, অতএব তাকে মরতে হলো। আর কি। ভয়ঙ্কর মৃত্যু! ধড় থেকে মাথাই আলাদা… কেঁপে উঠল মারলা। চোখের কোণে পানি টলমল করে উঠল। সোফির জন্যে থেকে থেকেই কাঁদছে। খুব ঘনিষ্ঠ বান্ধবী ছিল।

 বেশি নাটকীয় করে ফেলছ সবকিছু, অত আবেগের ধার দিয়ে গেল না ক্লডিয়া। অ্যাক্সিডেন্ট হলে আরও কত বিকৃত হয়ে যায় মানুষের দেহ। টুকরো টুকরো হয়ে যায়, থেতলে ভর্তা হয়ে যায়। সেই তুলনায় এটা তো কিছুই না।

তা ঠিক, একমত হয়ে মাথা দোলাল ড্যানি। ব্যাপারটাকে স্বাভাবিক অ্যাক্সিডেন্ট বলে ধরে নেয়াই ভাল। কারণ ওই সময় তত্ত্বাবধায়ক গাড়িতে ছিল না। থাকলে সে-ও বাচত না। চিঠি যখন লিখতে পারে, তখন নিশ্চিতভাবেই বলা যায় ভূত নয় সে। তোমার-আমার মতই মানুষ। আমার ধারণা, সরাসরি ও খুন করেনি সোফিকে। তবে পরোক্ষভাবে যে এই খুনের জন্যে সে দায়ী, তাতেও কোন সন্দেহ নেই।

 আচ্ছা, মুসা বলল, গাড়ির যন্ত্রপাতির মধ্যে কোন কারসাজি করে রাখেনি তো তত্ত্বাবধায়ক? যাতে ব্রেক ফেল করে…

ব্রেক ফেল করে মারা যায়নি সোফি। মনে করিয়ে দিল রবিন, পুলিশ অফিসার কি বলল? গাছের সঙ্গে তো লাগিয়েছে। তারমানে বেপরোয়া গাড়ি চালাতে গিয়ে রাস্তা থেকে সরে ধাক্কাটা লাগিয়েছিল সোফি। এর মধ্যে জেমস বন্ড ভিলেনদের শয়তানি খুঁজে লাভ নেই।

কিন্তু শয়তানি তো কেউ একজন করছে। এই চিঠিই তার প্রমাণ।

তবে সে সোফিকে খুন করেনি, এটাও ঠিক, জোর দিয়ে বলল ক্লডিয়া।

ড্যানি বলল, আমার প্রশ্ন, এই তত্ত্বাবধায়ক লোকটা কে?

কেউ জবাব দিতে পারল না। একে অন্যের মুখের দিকে তাকাতে লাগল। জবাবের আশায়। কিছুক্ষণ চুপ থাকার পর রবিন বলল, আমার কি মনে হচ্ছে জানো? মরুভূমিতে যে লোকটাকে কবর দিয়ে এসেছি আমরা, তার কোন পরিচিত লোক কিংবা বন্ধু হতে পারে।

সে কেন করবে একাজ?

প্রতিশোধ। আমরা ওর বন্ধুকে খুন করেছি। সে এখন আমাদের শাস্তি দেবে।

ব্ল্যাকমেইল?

না, তাহলে টাকা চাইত। বা অন্য কোন কিছু। সে আমাদের এমন সব কাজ করতে বলছে, যাতে আমরা ভয়াবহ মানসিক যন্ত্রণা পাই।

সেই লোকটা কে? আবার আগের প্রশ্নে ফিরে গেল ড্যানি।

কি করে বলব? হতাশ ভঙ্গিতে দুই হাত তুলল রবিন। জানলে তো গিয়ে চেপেই ধরতাম। যে লোকটাকে গাড়ি চাপা দিলাম তার পরিচয়ই জানি না, আর এর কথা জানব কিভাবে?

 এখন কিশোরকে খুব প্রয়োজন ছিল আমাদের, হাই তুলতে তুলতে। বলল মুসা। এত জটিল একটা ধাঁধার সমাধান ও ছাড়া আর কেউ করতে পারবে না।

আবার এক মুহূর্ত নীরবতার পর ক্লডিয়া বলল, আমাদের মধ্যে কেউ কাজটা করিনি তো? জোক করার জন্যে? সবার মুখের দিকে তাকাতে লাগল সে।

তুমি কিছু করেছ কিনা তুমি জানো, মারলা বলল, তবে আমি এই জঘন্য চিঠি লিখিনি। সোফিকেও আমি খুন করিনি।

আবার খুনের কথা আসছে কেন? ও তো নিজে নিজে অ্যাক্সিডেন্ট করে মারা গেছে। আমি বলতে চাইছি চিঠিটার কথা:..

লিখলে তাহলে তুমিই লিখেছ, রেগে গেল মারলা, তোমার মাথায়ই ছিট আছে। এখানে ছিলেও না অনেকদিন। চিঠি লিখে ডাকে ফেলে পালিয়ে গিয়েছিলে। তোমার এই জঘন্য শয়তানির জন্যেই ঘাবড়ে গিয়ে অ্যাক্সিডেন্ট করে সোফি মারা গেছে। ওর মৃত্যুর জন্যে তুমি দায়ী।

দেখো, মুখ সামলে কথা বোলো! আগুন জ্বলে উঠল ক্লডিয়ার চোখে। চিঠিটা যেদিন পেয়েছ তোমরা তার বহু আগে আমি শহর থেকে চলে গেছি…

আহ, কি শুরু করলে তোমরা! বিরক্ত হয়ে হাত নাড়ল রবিন। নিজেরা নিজেরাই মারামারি শুরু করে দিচ্ছ! থামো! চুপ করো!

মুসা বলল, অহেতুক নিজেদের সন্দেহ করছি আমরা। আমাদের মধ্যে কেউ তত্ত্বাবধায়ক নই। আসল কথা বাদ দিয়ে বসে বসে ঝগড়া করলে কাজ এগোবে না।

সরি! নিজেকে সামলে নিল মারলা।

 ক্লডিয়ারও চোখের আগুন নিভে এল।

ড্যানি বলল, সমস্যাটা এখন আমার কাঁধে। কারণ এরপর আমাকে টার্গেট করেছে তত্ত্বাবধায়ক। যে কাজটা করতে বলেছে মরে গেলেও আমি তা করতে পারব না।

তা তো সম্ভবই নয়, মাথা নাড়ল ক্লডিয়া। যত বড় হুমকিই দিক তত্ত্বাবধায়ক, ছোট বোনের হাত পোড়ানোর প্রশ্নই ওঠে না।

পুলিশকে জানানো দরকার, রবিন বলল।

 মাথা সোজা করল মারলা। পাগল হয়েছ?

না, হইনি। একটা অন্যায়কে ধামাচাপা দিতে গিয়েই আজ আমাদের এই অবস্থা। কেউ মানসিক শান্তিতে নেই। বুকে হাত রেখে কেউ বলতে পারবে না ঘটনাটার পর কোন একরাত শান্তিতে ঘুমাতে পেরেছে কেউ। আর সেই অপরাধটা গোপন করার কারণেই চিঠি লিখে হুমকি দেয়ার সুযোগ পেয়েছে তত্ত্বাবধায়ক।

পুলিশকে জানালে এখন জেলে যেতে হবে, ভোঁতা গলায় বলল ড্যানি। তাতে আমার অন্তত আপত্তি নেই। কারও থেকে থাকলে সে গিয়ে আগে একজন উকিলের সঙ্গে পরামর্শ করতে পারো।

তোমার শাস্তিটাই সবচেয়ে বেশি হবে, ড্যানি, মারলা বলল। কারণ গাড়িটা তুমি চালাচ্ছিলে। লোকটাকে তুমি চাপা দিয়েছ…

সেজন্যেই তো যেতে চাই। যতই দিন যাবে, মনের যন্ত্রণা বাড়বেই, শুধু, কমবে না। এই পনেরো দিনে সেটা ভালমতই বোঝা হয়ে গেছে আমার। কোন শাস্তির ভয়েই আর ব্যাপারটা গোপন রাখতে রাজি নই আমি।

কিশোর থাকলে আমাদের এই অবস্থা হত না, রবিন বলল। একটা না একটা ব্যবস্থা করেই ফেলত ও।

কি করত? ভুরু নাচাল ক্লডিয়া। এটা কোন রহস্য নয় যে তার সমাধান করবে। জলজ্যান্ত একজন লোককে গাড়িচাপা দিয়ে মেরে ফেলেছি। আমরা। কিশোর কি করবে? সবারই কমবেশি দোষ ছিল সেদিন। ড্যানি তো বলেইছিল, কনসার্ট শুনে মাথা গরম হয়েছিল ওর, চেঁচামেচিতে কানের মধ্যে ঝা-ঝা করছিল, তারপরেও ওকে গাড়ি চালাতে দিলাম কেন? দিলাম তো দিলাম, শান্তভাবে চুপচাপ বসে থাকলেই পারতাম। এমন হট্টগোল শুরু করলাম গাড়ির মধ্যে, এ ওর গায়ে ঢলে পড়তে লাগলাম, স্যান্ডউইচ নিয়ে খাবলাখাবলি শুরু করলাম যেন জীবনে খাইনিঃ…এবং তার ওপর হেডলাইট না। জেলে অন্ধকারে গাড়ি চালানোর বাজি..

থাক, ওসব স্মৃতিচারণ করে আর লাভ নেই এখন, বাধা দিল রবিন। ভাবলেও রাগ লাগতে থাকে। বরং ড্যানির ব্যাপারটা নিয়ে কি করা যায় তাই বলো।

যদি মনে করো, ক্লডিয়া বলল, তত্ত্বাবধায়কের কথা না শুনলে সত্যি সে কোন অঘটন ঘটাবে, তাহলে পুলিশের কাছে যাওয়াই ভাল।

ঘটায় কিনা সেটা দেখলে কেমন হয়? প্রস্তাবটা ড্যানিই দিল।

সত্যি দেখতে চাও?

চাই বলাটা ভুল হবে। হুকুম যা দিচ্ছে তাতে তো পরিষ্কার সে একটা উন্মাদ। কোন সুস্থ লোক এসব করার কথা বলতে পারত না। কাপুরুষ বলো আর যা-ই বলো, কাউকে কিছু না জানিয়ে পালিয়ে যাওয়াই উচিত এখন। আমার, তত্ত্বাবধায়কের ধরা-ছোঁয়ার বাইরে। কোথায় গেছি জানতেও পারবে না সে, ক্ষতিও করতে পারবে না।

.

০৬.
পুরানো প্রিয় জায়গায় ফিরে যেতে ভাল লাগে মানুষের। বিশেষ করে সেই জায়গাটা যদি কোন কারণে তার কাছে নিষিদ্ধ হয়ে যায় তাহলে আকর্ষণ যেন আরও বেড়ে যায়। রকি বীচে ফিরে অনির্দিষ্টভাবে ঘোরাঘুরি করতে করতে কখন যে স্কুলের স্টেডিয়ামের কাছে চলে এল মুসা, নিজেও বলতে পারবে না। বাইরে গাড়ি রেখে মাঠে ঢুকল। বাস্কেটবল খেলতে তাকে আপাতত বারণ করে দিয়েছেন ডাক্তার। তবে এটাও বলেছেন, মেরুদণ্ড ব্যথা করলেও হালকা ব্যায়ামে কোন অসুবিধে হবে না। ভাল দৌড়াতে পারে সে। মানে, পারত। কোয়ার্টার মাইল আর হাফমাইলে লীগ চ্যাম্পিয়ন হয়েছিল। এখনও কি শরীরের সে-ক্ষমতা অটুট আছে?

শার্ট-প্যান্ট-জুতো খুলে রেখে শুধু আন্ডারওয়্যার পরে মাঠের একধার থেকে দৌড়ানো শুরু করল সে। প্রথমে খুব ধীরে। গতি বাড়তে লাগল। ছন্দময় পদক্ষেপ। দেখতে দেখতে গতি উঠে গেল অনেক।

জোরে জোরে দম ফেলছে। কিন্তু পরিশ্রম লাগছে না। বাহ্, ভালই তো পারছে। যেন মুক্তির আনন্দ। ডানাভাঙা পাখির ডানা ফিরে পাওয়ার মত। মন থেকে ঝেটিয়ে বিদেয় হয়ে যাচ্ছে সমস্ত দুশ্চিন্তা। বিষণ্ণতা কেটে যাচ্ছে।

এক মাইল দৌড়াল সে-দুই মাইল:-তিন-চার…

থামল যখন, দেহের প্রতিটি পেশি অবশ হয়ে গেছে। ঘামছে দরদর করে। হেঁটে চলে এল মাঠের ধারে একটা গাছের নিচে। সবুজ ঘাসে শুয়ে পড়ল চিত হয়ে। আকাশ দেখতে পাচ্ছে। নীল, পরিষ্কার আকাশ। মন উড়ে গেল যেন সুদূর মহাশূন্যে। ভেসে বেড়াতে লাগল শরীরটা।

ঘুম ভাঙলে দেখল আকাশের নীল রঙ ধূসর হয়ে গেছে। ঝলমলে রোদ হারিয়ে গেছে বহু আগে। তারা ফুটবে এখনই। অন্ধকারের দেরি নেই। কি কাণ্ড! সারাটা দিন গাছের নিচে ঘুমিয়ে কাটিয়ে দিল, অথচ মনে হচ্ছে এই তো মাত্র কয়েক সেকেন্ড আগে শুয়েছে।

উঠে বসল। ক্লান্তিতে ভেঙে আসছে শরীর। ব্যথা করছে সর্বাঙ্গ। এত ঘুমিয়েও ঝরঝরে হয়নি। তবে দুশ্চিন্তা করল না সে। ব্যায়ামে দীর্ঘদিন বিরতি দিয়ে আবার হঠাৎ শুরু করলে এরকমই হয়। হাঁটতে হাঁটতে ফিরে এল কাপড়গুলো যেখানে ফেলে গিয়েছিল সেখানে। পরে নিল। ধীরেসুস্থে করছে সবকিছু। বাড়ি ফেরার তাড়া নেই। দিনটা.তো কাটাল। এখন কি করবে? যাবে কোথায়? বাড়ি ফিরতে ইচ্ছে করছে না। ভাবতে ভাবতে চলে এল। গাড়ির কাছে।

স্টিয়ারিং হুইলের পেছনে উঠে বসল। পা দুটো আড়ষ্ট লাগছে। মাথা ধরেছে। গাড়িতে ওষুধের শিশি আছে। ব্যথা পাওয়ার পর থেকে টাইলিনল ট্যাবলেট রাখে সঙ্গে। শিশিটা বের করে দুটো ট্যাবলেট নিয়ে মুখে পুরল। চিবিয়ে গুড়ো করে পানি ছাড়াই গিলে ফেলল তেতো ওষুধ। শিশিটা আবার রাখতে গিয়ে হাতে ঠেকল একটা কাগজের টুকরো। ফেলে দেয়ার জন্যে বের করে আনল। স্ট্রীটল্যাম্পের হ্যালোজেন লাইটের আলোয় লেখার ওপর চোখ পড়তেই কাগজধরা আঙুল দুটো শক্ত হয়ে গেল। ক্রিসি ট্রেভারের ঠিকানা আর ফোন নম্বর।

ঘড়ি দেখল। মোটে সাতটা বাজে। কানে বেজে উঠল ক্রিসির কণ্ঠ: বিকেলের পর আর বেরোই না আমি। তোমার ম্যাসাজ দরকার হলে ওই সময়টায় এসো।

কিন্তু আজ শনিবার। ওর মত অল্পবয়েসী একজন মহিলা কি ছুটির সন্ধ্যায় ঘরে বসে থাকবে? আত্মীয়-স্বজন, বন্ধু-বান্ধবদের সঙ্গে আড্ডা দিতে না যাক, সিনেমায়ও তো চলে যেতে পারে? যাওয়ার আগে ফোন করে নেয়া দরকার।

গাড়ি চালিয়ে সবচেয়ে কাছের ফোন বুদটায় এসে ক্রিসির নম্বরে ডায়াল করল সে।

তৃতীয় রিঙে ধরল ক্রিসি। বাড়িতেই আছে। হালো?

ক্রিসি? আমি মুসা।

একটা মুহূর্ত চুপ করে রইল ক্রিসি। তারপর ভেসে এল তার উচ্ছল কণ্ঠ, হাই, মুসা। কেমন আছ?

ভাল। আপনি কেমন?

 ভাল। একা একা ঘরে বসে অবশ্য বিরক্ত লাগছে। কি করছ?

একা একা রাস্তায় ঘুরতে আমারও ভাল লাগছে না। দিনের বেলা খুব দৌড়াদৌড়ি করেছিলাম। ব্যথা করছে।

তারমানে ম্যাসাজ লাগবে? হাসল ক্রিসি। নো প্রব্লেম। চলে এসো।

যে মলে ওদের দেখা হয়েছিল তার কাছাকাছিই একটা নতুন অ্যাপার্টমেন্ট কমপ্লেক্সে থাকে ক্রিসি। মুসা বেল বাজাতেই দরজা খুলে দিল। কালো প্যান্ট আর সাদা ব্লাউজ পরেছে। নার্সের সাদা পোশাকের চেয়ে এই কাপড়ে অনেক বেশি সুন্দরী লাগছে ওকে। সবুজ চোখে উজ্জ্বলতা। লিপস্টিক লাগানো ঠোঁটে আন্তরিক হাসি।

এসো, ভেতরে এসো, দরজা থেকে সরে জায়গা করে দিল ক্রিসি। নোংরা করে রেখেছি। কিছু মনে কোরো না।

ঘরের চারপাশে তাকিয়ে দেখল মুসা। নোংরাটা কোথায় বুঝতে পারল না। কেবল একটা কফি-টেবিলে পড়ে থাকা দুটো পেপারব্যাক বইয়ের পাশে রাখা একটা কফির পট আর একটা মগে আধমগ কফি ছাড়া। ঘরের সমস্ত আসবাব বেশ উঁচু মানের। ক্রিসির বাবা-মা মনে হয় খুব ধনী। টাকা দিয়ে তারাই বোধহয় সাহায্য করে। হাসপাতালে নার্সের চাকরি করে এত বিলাসিতায় বাস করা সম্ভব নয়।

কেমন একটা বিচিত্র ধোয়া ধোয়া গন্ধ ঘরের বাতাসে। কোন ধরনের সুগন্ধী? বুঝতে পারল না মুসা।

ওর মুখ দেখেই অনুমান করে ফেলল যেন ক্রিসি, বোঝা যায়?

যায়। কিসের? মশার কয়েল?

না না, কয়েলের এত ভাল গন্ধ হয় নাকি। ও তো দম আটকে দেয়। এটা ধূপের গন্ধ। ইনডিয়ায় খুব ব্যবহার এটার, জানো: বোধহয়। মশা তাড়াতে কাজ করে ধূপের ধোয়া। আরও নানা কাজে, বিশেষ করে দেবদেবীর পূজায় ব্যবহার করে ওরা এই জিনিস।

এখানে তো মশা নেই। আপনি কিসের পূজা করেন?

হেসে প্রশ্নটা এড়িয়ে গেল ক্রিসি। করি যেটারই হোক। কফি খাবে?

 দিতে পারেন। মাথাটা খুব ধরেছে।

দুধ দিয়ে না দুধ ছাড়া?

 দুধ দিয়ে। চিনি দেবেন বেশি করে যাতে তেতোটা না থাকে।

রিফ্রিজারেটরের দিকে ঘুরল ক্রিসি। আমি খাই খুব কড়া। দুধ চিনি ছাড়া। আর এত গরম, জ্বলতে জ্বলতে ভেতরে নামে। কি, অবাক লাগছে শুনতে? হাসপাতালের সব নার্সই এরকম খায়। নাইট ডিউটি করতে হয় যে।

হাসপাতালে আসলে কাজটা কি করেন আপনি? জিজ্ঞেস করল মুসা।

এই নানা রকম টুকটাক কাজ, দুধ আর চিনি বের করে আনল ক্রিসি। একটা কাপও আনল। পট থেকে কফি ঢেলে তাতে দুধ-চিনি মিশিয়ে ঠেলে দিল মুসার দিকে। বাজে চাকরি। ছেড়ে দেয়ার কথা ভাবছি আমি।

সেটা কি ঠিক হবে?

মুসার মুখোমুখি বসল ক্রিসি। সবুজ চোখ মেলে তার দিকে তাকিয়ে ভুরু নাচাল, কেন হবে না?

 ঘরের জিনিসপত্রের দিকে ইঙ্গিত করল মুসা, বেতন তো ভালই পান মনে হচ্ছে। নাকি বাবার টাকা আছে?

বাবার টাকাই বলতে পারো, মগ তুলে কফিতে চুমুক দিল ক্রিসি। দেখা হওয়ার পর থেকেই তোমার জন্যে অপেক্ষা করছিলাম আমি। তুমি ফোন করবে জানতাম।

কি করে জানলেন?

অনুমান। খেলোয়াড়রা চায় ওষুধপত্র খেয়ে, ম্যাসাজ করে যতটা তাড়াতাড়ি সম্ভব রোগ আর ব্যথা কমিয়ে ফেলতে। খেলার মাঠ ছাড়া থাকতে পারে না তো।

হেসে ফেলল মুসা। ঠিকই বলেছেন। এখন কোত্থেকে এসেছি জানেন? মাঠ থেকে। দিনের বেলা এমন দৌড়ান দৌড়েছি…তারপর ক্লান্ত হয়ে শুয়ে পড়লাম গাছের নিচে। এক ঘুমে পার করে দিয়েছি সারাটা দিন।

হাসল ক্রিসি। কফিটা শেষ করো। তারপর শুরু করছি।

.

০৭.
পার্ক থেকে ফেরার পর গুম হয়ে বাড়িতে বসে রইল রবিন। একা বাড়িতে কিছুই ভাল লাগছে না। খেতে ইচ্ছে করছে না। টিভি দেখতে ইচ্ছে করছে না। এমনকি বই পড়তেও ভাল লাগছে না। না খেলে শরীর ভেঙে পড়বে। তাই সামান্য কিছু মুখে দিয়ে এসে শুয়ে পড়ল বিছানায়। মুসার মতই আগের রাতটায় তারও ঘুম হয়নি।

বিকেলে টেলিফোনের শব্দে ঘুম ভাঙল। ক্লান্ত, ভঙ্গিতে উঠে গিয়ে রিসিভার তুলল। হালো?

ওপাশের কণ্ঠটা শুনে সচকিত হয়ে উঠল মুহূর্তে। কিশোর! ফিরেছ! কখন?

এই তো খানিক আগে। মুসাদের বাড়িতে ফোন করলাম। পেলাম না। ও কোথায়, জানো নাকি?

কিশোর, উত্তেজনায় রীতিমত কাঁপছে রবিন। অনেক কথা আছে। তুমি তো ছিলে না, জানোও না। সাংঘাতিক ঘটনা ঘটে গেছে। তোমার সঙ্গে দেখা করা দরকার। এখুনি। ইয়ার্ডে আসছি আমি। তুমি কোথাও বেরিয়ো না।

এসো। বেরোব না।

.

হু, ভাল বিপদেই পড়েছ! আনমনে নিচের ঠোঁটে চিমটি কাটল কিশোর। পুলিশের কাছে না যাওয়াটাই বোকামি হয়ে গেছে। সবচেয়ে বড় ভুল। ক্যাপ্টেন ইয়ান ফ্লেচারের কাছে গিয়ে খুলে বলতে পারতে।

কি করব? রবিন বলল। সবাই এমন বিরোধিতা শুরু করল, বাধা দিতে লাগল, কিছুই করতে পারলাম না। অ্যাক্সিডেন্টটা করে ড্যানি তো পুরোপুরি বোকা হয়ে গিয়েছিল। কথাই বেরোচ্ছিল না মুখ দিয়ে।

স্যালভিজ ইয়ার্ডে জঞ্জালের নিচে তিন গোয়েন্দার হেডকোয়ার্টারে মুখোমুখি বসে আছে দুজনে। কিশোর বসেছে ডেস্কের ওপাশে তার চেয়ারে। অন্যপাশে একটা টুলে পিঠ বাকা করে বসেছে রবিন।

ওই সব ঘোড়ার ডিম কনসার্টগুলো এই জন্যেই আমার ভাল লাগে না, মুখ বাকিয়ে বলল কিশোর। কোন আনন্দ তো নেইই, যত রাজ্যের হট্টগোল আর পাগলামি। গায়কদের দেখে মনে হয় না ওরা কোন সুস্থ লোক। সব যেন উন্মাদ। ওসব দেখে বেরোলে কোন লোকের মাথা ঠিক থাকে? ড্যানি তো সহ্য করতে পারে না জানোই, গাড়ি চালাতে দিলে কেন?

সেটাও হয়ে গেছে আরেক বোকামি, বিষণ্ণ কণ্ঠে বলল রবিন। যা হবার তা হয়েছে। এখন কিভাবে মুক্তি পাওয়া যায়, তাই বলো? পুলিশের কাছে যাব?

ঘন ঘন নিচের ঠোঁটে চিমটি কাটতে শুরু করল কিশোর। কয়েক সেকেন্ড পর মাথা ঝাঁকাল, যেতে তো হবেই। সঙ্গে সঙ্গে গেলে শুধু ড্যানির। শাস্তি হত, জেলে যেত সে একা। তবে তোমরা বেঁচে যেতে…

সেজন্যেই তো গেলাম না।

কিন্তু এখন সবাইকে জেলে যেতে হবে। ড্যানি যাবে অ্যাক্সিডেন্ট করে খুন করার অপরাধে, আর তোমরা যাবে লাশ গুম করতে তাকে সহযোগিতা আর সত্য গোপন রাখার অপরাধে। বাঁচতে আর কেউ পারবে না।

না পারলে নেই। জেলে গিয়ে বসে থাকা বরং অনেক ভাল। একে তো অপরাধ করে মানসিক চাপে ভুগছি, তার সঙ্গে যুক্ত হয়েছে এই তত্ত্বাবধায়কের যন্ত্রণা। সহ্যের সীমা ছাড়িয়েছে। শীঘ্রি এ থেকে মুক্তি না পেলে পাগল হয়ে যাব।

চুপ করে ভাবতে লাগল কিশোর।

অধৈর্য হয়ে উঠল রবিন, কি ভাবছ?

উ! ঠোঁট থেকে আঙুল সরাল কিশোর। পুলিশের কাছে তো যেতেই হবে। ভাবছি, নিজেরা আগে একবার তদন্ত করে দেখলে কেমন হয়।

কি তদন্ত করবে?

 এই তত্ত্বাবধায়ক লোকটা যদি তোমাদের কেউ না হয়ে থাকে তাহলে বাইরের লোক। অ্যাক্সিডেন্টের কথাটা সে জানে। আমার প্রথম প্রশ্ন: কি করে জানল? তোমাদের মধ্যে মুখ ফসকে কেউ বলে ফেলেছে অন্য লোকের সামনে। তা যদি না হয়ে থাকে তাহলে খুন হওয়া লোকটার সঙ্গে তত্ত্বাবধায়কের কোন সম্পর্ক ছিল। কিংবা অ্যাক্সিডেন্টটা সেরাতে ঘটতে দেখে। ফেলেছে সে।

না, দেখেনি, আমি শিওর। ওই সময় ত্রিসীমানায় কোন লোক কিংবা গাড়ি দেখা যায়নি। কেউ ছিল না।

তাহলে জানল কি করে? বেশ, তর্কের খাতিরে ধরে নিলাম, যেভাবেই হোক জেনেছে…

জেনেছে তাই বা কি করে বলব? চিঠিতে তো উল্লেখ করেনি। কেবল লিখেছে: তোমাদের গোপন কথাটা আমি জানি। অনেক ব্ল্যাকমেইলারই একরম আন্দাজে ঢিল ছুঁড়ে কামিয়াব হয়ে যায়, সেজন্যেই বলে এমন করে।

তা হয়। কিন্তু আমাদের এই বিশেষ লোকটি আসল কথাটা জানে না এটা ভেবে ঝুঁকি নেয়া ঠিক হবে না। ও জানতেও পারে। তত্ত্বাবধায়ককে খুঁজে বের করতে হলে এখন আমাদের প্রথম কাজ হবে সেই মৃত লোকটার পরিচয়। জানা। এমনও হতে পারে লোকটাকে ড্যানি খুন করেনি। ত্রিসীমানায় আর কোন গাড়ি দেখোনি বলছ। এমনও হতে পারে আগেই তাকে খুন করে এনে রাস্তার ওপর ফেলে রেখেছিল কেউ। এবং সেই কেউটা হতে পারে এই তত্ত্বাবধায়ক। কেবল এইভাবেই তোমাদের কথা তার জানা সম্ভব।

এতক্ষণে হাসি ফুটল রবিনের মুখে। এই না হলে কিশোর পাশা। এতদিন ধরে এই সহজ কথাটা ওদের কারও মাথায় আসেনি। তাহলে এই সম্ভাবনার কথাটা আমরা গিয়ে পুলিশকে বললেই তো পারি?

না, মাথা নাড়ল কিশোর, আমি বিশ্বাস করছি বলেই যে ওরাও করবে, তা না-ও হতে পারে। করাতে হলে এর স্বপক্ষে কিছু প্রমাণ জোগাড় করা দরকার।

কি করে করবে? কোন সূত্রই তো নেই।

পুলিশ স্টেশনে গিয়ে ওদের কম্পিউটার ব্যবহার করতে পারি। গত এক মাসে যত লোক নিখোঁজ হয়েছে, তাদের লিস্ট বের করব। ওদের মধ্যে থেকে খুঁজে বের করব আমাদের বিশেষ লোকটাকে। এখন ওর চেহারা-সুরৎ সম্পর্কে যতটা পারো, জানাও আমাকে। কবর দেয়ার আগে দেখেছ তো?

মাথা ঝাঁকাল, রবিন। যতটা সম্ভব নিখুঁতভাবে লোকটার চেহারার বর্ণনা দেয়ার চেষ্টা করুল রবিন। বয়েস সাতাশ-আটাশ, ককেশিয়ান, সুদর্শন। গায়ে। ছিল তামাটে স্পোর্টস কোট আর হালকা বাদামী স্ন্যাকস।

হু, চমৎকার, একটা পেপারওয়েট নিয়ে উল্টো করে গোল মাথাটা টেবিলে রেখে ঘোরাতে লাগল কিশোর। আচ্ছা, ড্যানি সত্যি সত্যি শহর ছেড়ে চলে যাবে তো?

তাই তো বলল।

 কোথায় যাবে কাউকে কিছু বলেছে?

জানি না। মুসাকে বলতে পারে। ওর সঙ্গে খাতির বেশি।

না বললেই ভাল করবে, পেপারওয়েটটার দিকে তাকিয়ে বিড়বিড় করল কিশোর।

কেন? মুসা মরে গেলেও কাউকে বলবে না।

জবাব না দিয়ে আচমকা উঠে দাঁড়াল কিশোর। চলো, বেরোই। পুলিশ। অফিসে যেতে হবে।

.

০৮.
 রকি বীচ পুলিশ স্টেশনের কম্পিউটার রূমটা বেশ সাজানো-গোছানো। ঢোকার মুখে ডেস্কে বসে কাজ করছেন একজন অফিসার। তিন গোয়েন্দাকে চেনেন। কম্পিউটার থেকে কিছু তথ্য নিতে চায় জানাল কিশোর।

কেন, কোন কেসের তদন্ত করছ নাকি?

মাথা ঝাঁকাল কিশোর, হ্যাঁ।

কি কেস?

এখনও বলার সময় আসেনি।

কিশোর পাশার স্বভাব জানা আছে অফিসারের। হেসে ঢোকার অনুমতি দিয়ে দিলেন।

ঘরটা এখন খালি। কেউ নেই। থাকার কথাও নয়। কোন কাজ না পড়লে, অর্থাৎ তথ্যের দরকার না হলে কেউ ঢোকে না এখানে। সারাক্ষণ বসে ডিউটি দেয়ার প্রয়োজন পড়ে না।

ঢুকেই রবিনের উদ্দেশ্যে লেকচার শুরু করল কিশোর, কম্পিউটার হলো আগামী প্রজন্মের ডিটেকটিভ। সঠিক প্রোগাম আর সঠিক ডাটা সরবরাহ করতে পারলে যে কোন ধাঁধার জবাব দিয়ে দিতে পারে কম্পিউটার। রহস্য সমাধান করতে চাইলে এর চেয়ে যোগ্য গোয়েন্দা আর কোথাও পাবে না। এর জন্যে কয়েকটা প্রোগ্রামও লিখেছি আমি। আমার নিজস্ব উদ্ভাবন। কাজে লাগানোর সুযোগ খুঁজছিলাম। পেয়ে গেছি আজ। আমি যেটা ব্যবহার করব, একধরনের ফিল্টার বা ছাঁকনি বলতে পারো একে। আসল লোকটাকে ছাড়া বাকি সব বাদ দিয়ে দেবে। এটা করতে পারা খুব জরুরী। সময় বাঁচবে অনেক। প্রতিমাসে লস অ্যাঞ্জেলেসে কত লোক যে নিখোঁজ হয়, হিসেবটা শুনলে তুমি আঁতকে উঠবে।

যায় কোথায় ওরা? জানতে চাইল রবিন।

কোথায় আর যাবে? বেশির ভাগই পালায়। অসুখী স্বামী কিংবা স্ত্রী। পালিয়ে বাঁচে।

হুহ

হাসছ?

তো কি করব? খুনের সঙ্গে এর কোন সম্পর্ক নেই।

একেবারেই নেই তা বলা যাবে না। এদের কেউ কেউ খুনও হয়ে যায়। এখানকার কেসফাইলগুলো যদি সব পড়তে তাহলে হাসি মুছে যেত মুখ থেকে। মনে হত দুনিয়াটা বড় বিশ্রী জায়গা। এখানে হাসির কিছু নেই।

তোমার লেকচারটা একটু থামাও না দয়া করে।

 কেন, ভাল লাগছে না?

 মানুষের চরিত্র নিয়ে আলোচনা করতে আমার ভাল লাগে না।

বলো কি! মানুষ নিয়ে গবেষণা করাটাই তো সবচেয়ে মজার। এত রহস্যময় আর বিচিত্র প্রাণী সারা দুনিয়ায় আর একটাও খুঁজে পাবে না তুমি। মানুষ যে কি করে আর করে নাঃ অত

 দোহাই তোমার, কিশোর, হাল ছেড়ে দেয়ার ভঙ্গিতে দুহাত তুলল রবিন, কচকচি ভাল্লাগছে না! যা করতে এসেছ, করো।

চিন্তিত ভঙ্গিতে ওর দিকে তাকিয়ে থেকে আনমনে মাথা দোলাল কিশোর, হু, তোমার মনমেজাজ এখন খুব খারাপ। দুশ্চিন্তায় ভরা। এসব কথা এখন তোমার ভাল লাগবে না।

একটা কথা সত্যি করে বলো তো। মানুষ জাতটাকে কি তুমি পছন্দ করো না?

করব না কেন? নিজেও তো মানুষ। মানুষের স্বভাব জানার এত আগ্রহ কেন আমার জানো? ওদের সাহায্য করার জন্যে। মানুষ যেসব অপরাধ করে, কেন করে সেটা যদি না জানো, ভাল গোয়েন্দা তুমি কোনদিনই হতে পারবে না।

একটা কম্পিউটারের সামনে গিয়ে বসে পড়ল কিশোর। নিখোঁজ মানুষদের ফাইলটা খোলার নির্দেশ দিল কম্পিউটারকে। যতটা সময় লাগবে ভেবেছিল রবিন, ফাইল খুলতে তারচেয়ে বেশি সময় লাগিয়ে দিল কম্পিউটার। ফাইলগুলো সব একজায়গায় নেই। বিভিন্ন নামে ছড়িয়ে ছিটিয়ে রয়েছে। সবগুলোকে জোগাড় করে একখানে এনে খুলতে সময় লাগবেই। অপেক্ষা করতে হবে।

নামগুলো সব লাইন দিয়ে ফুটে উঠলে এক এক করে বাছাই শুরু করল কিশোর। রাশি রাশি নাম থেকে বাছাই করে রাত এগারোটায় ছয়টা নামে এনে ঠেকাল। কমে যাওয়ায় স্বস্তির নিঃশ্বাস ফেলল দুজনেই।

এবার কি করবে? জানতে চাইল রবিন।

দুটো কাজ, দুই আঙুল তুলল কিশোর। এক, ফোন বুক দেখে ঠিকানা জেনে নিয়ে ওদের আত্মীয়স্বজনদের সঙ্গে যোগাযোগের চেষ্টা করব। হয়তো দেখা যাবে ছয়জনের মধ্যে কয়েকজনই আর নিখোঁজদের মধ্যে নেই, বাড়ি ফিরে গেছে। তালিকা থেকে বাদ যাবে ওরা। আরও কমে আসবে নিখোঁজের সংখ্যা। দ্বিতীয় কাজটা করতে পারি পত্রিকা দেখে। বিজ্ঞাপনের পাতার নিখোঁজ সংবাদে ওদের নাম-ঠিকানা দিতে পারে। তাতে সময় লাগবে অনেক বেশি। মাইক্রোফিল্ম করে কম্পিউটারে ভরে রাখা প্রতিটি পাতা দেখে দেখে ওই ছয়জনের নাম-ঠিকানা বের করতে সারারাতও লেগে যেতে পারে। তারপরেও কথা আছে, যদি পত্রিকায় থাকে। নইলে কষ্টটাই সার হবে।

কিন্তু এখন তো বাজে রাত এগারোটা। এত রাতে মানুষের বাড়িতে ফোন করবে?

 উপায় কি? সময় এখন অতি মূল্যবান। কথা না বলে এসো হাত লাগাও। সেরে ফেলি। পত্রিকায় খোঁজার চেয়ে ডিরেক্টরিতে খোঁজাই সহজ হবে।

আসলেই সহজ হলো। পনেরো মিনিটেই ছয়জনের মধ্যে চারজনেরই ঠিকানা জোগাড় করে ফেলল। দেরি না করে ফোন শুরু করল। প্রথমজন কিশোর দুটো কথা বলার আগেই ফোন রেখে দিল। দ্বিতীয়জন মহিলা। নিখোঁজ লোকটার কথা বলতেই কাঁদতে শুরু করল। শিকারে গিয়ে হারিয়ে গিয়েছিল তার স্বামী। কয়েকদিন পর ভালুকের গুহার সামনে পাওয়া যায় তার। ক্ষতবিক্ষত লাশ। তৃতীয়জনও মহিলা। তার বাড়ির নিখোঁজ লোকটার কথা জিজ্ঞেস করতেই রেগে উঠল। জানাল, আরেক মহিলার কাছে চলে গেছে। তার স্বামী। খোঁজ পাওয়া গেছে। চতুর্থ নম্বরটায় রিঙ হয়েই চলল, হয়েই চলল। ধরল না কেউ।

কয়েকবার চেষ্টা করে রিসিভার রেখে দিল কিশোর। মনে হয় বাড়ি নেই। দেখা যাক, খানিক পরে আবার করব।

বাকি দুজন?

নামের তালিকার দিকে তাকাল কিশোর। ডেভন ব্রেক আর ইয়ান জোসেফ। ডিরেক্টরিতে তো পেলাম না।

ভুরু নাচাল রবিন, কি করবে?

 ডিরেক্টরিতে যখন পেলাম না, পত্রিকাতেই দেখতে হবে।

খুব বেশিক্ষণ লাগল না প্রথম নামটা বের করতে। ঘণ্টাখানেকের মধ্যেই ডেভন ব্রেকের ওপর লেখা একটা প্রতিবেদন পেয়ে গেল রবিন। ছবি সহ। দেখেই চোখ কপালে। সেই চেহারা। মরুভূমিতে চিত হয়ে পড়ে থাকা লাশের মুখটা ভেসে উঠল কল্পনায়। একই পোশাক। তামাটে রঙের স্পোর্টস কোট। যেটা সহ ওকে কবর দিয়েছিল ওরা। ছবির সঙ্গে লাশটার তফাত কেবল ওটার ঠোঁটের কোণে রক্ত ছিল, এটার নেই। কম্পিউটারের পর্দার, দিকে কাঁপা কাঁপা তর্জনী তুলে প্রায় ফিসফিস করে বলল, এই সেই লোক!

তুমি শিওর?

ঢোক গিলল রবিন, এই চেহারা জীবনে ভুলব না।

প্রতিবেদনটা একই সঙ্গে পড়তে শুরু করল দুজনে। লিখেছে:

‘ব্যবসায়ী নিখোঁজ

তেত্রিশ বছর বয়স্ক ডেভন ব্রেক, একজন দোকানদার, সাত দিন ধরে নিখোঁজ। সান্তা মনিকার স্থায়ী অধিবাসী তিনি। দোকানটা তাঁর বাবার। প্রায় বাইশ বছর চালিয়েছেন। গানের ক্যাসেট, রেকর্ড, এসব বিক্রি হয়। বাবা মারা যাওয়ার পর ছেলে দোকান চালাত। তাঁর মা মিসেস ড্রেক একজন টীচার। অবসরে সমাজ-সেবার কাজ করেন। ছেলে নিরুদ্দেশ হয়ে যাওয়াতে বড়ই দুশ্চিন্তায় আছেন তিনি। হুট করে কোথায় গেছে, বা কোথায় যেতে পারে তাঁর ছেলে, এ সম্পর্কে কোনই ধারণা নেই তার। ওয়েস্টউড বুলভারে তাদের বাড়ি। গত দশ বছর ধরে সমাজ-সেবার কাজ করে আসছেন মহিলা। তাদের বিরুদ্ধে। কখনও কোন অভিযোগ শোনা যায়নি, কেউ কখনও বদনাম করেনি। ডেভন ব্রেকের কোন খোঁজ যদি কারও জানা থাকে, দয়া করে নিচের ঠিকানায় খবর দিলে বাধিত হবেন মিসেস ব্রেক।‘

চেয়ারে হেলান দিয়ে বিড়বিড় করতে লাগল রবিন, তারমানে ভাল মানুষটাকে খুন করলাম আমরা।

তোমরাই তার মৃত্যুর কারণ কিনা এখনও জানো না, কিশোর বলল। বলেছি না, এমনও হতে পারে আগেই তাকে কেউ খুন করে নিয়ে গিয়ে মরুভূমির ধারের ওই রাস্তায় ফেলে এসেছিল।

হতাশ ভঙ্গিতে মাথা নাড়তে নাড়তে রবিন বলল, গোপনে ওকে কবর দেয়াটা যে কত দিক থেকে ভুল হয়ে গেছে: ইস! পুলিশকে যদি জানাতাম, মহিলা জেনে যেতেন এতদিনে তার ছেলের কি হয়েছে। ইস্, মহিলা নিশ্চয় রোজ ছেলের পথ চেয়ে বসে থাকেন। তার ছেলে আর কোনদিনই ফিরে আসবে না জানলে এই পথ চাওয়ার কষ্ট থেকে বাঁচতেন।

আমার কিছুতেই বিশ্বাস হতে চাইছে না লোকটাকে তোমরা খুন করেছ। ও চাপা পড়ার সময় চিৎকার শুনেছ?

না। চিৎকার করার কোন সুযোগই হয়তো পায়নি সে।

যে ভাবে চাপা পড়েছে বলছ, তাতে মনে হয় রাস্তায় হাঁটার সময় হঠাৎ করে চাকার নিচে চলে এসেছিল সে। সেটা কি সম্ভব? ভেবে দেখো, হাঁটার সময় কারও গায়ে ধাক্কা লাগলে শব্দ হবে, লোকটা চিৎকার করবে সেসবও কোন কিছুই শোনোনি তোমরা।

গাড়ির মধ্যে এত বেশি চেঁচামেচি করছিলাম আমরা, শোনার সুযোগই ছিল না…

কি জানি! আমার দৃঢ় বিশ্বাস, একটা ভুলের শিকার হয়েছ তোমরা। ভয় তোমাদের স্বাভাবিক চিন্তার ক্ষমতাও নষ্ট করে দিয়েছে। যেহেতু কবর দিয়ে ব্যাপারটা গোপন করে ফেলেছ, ওর মাকে কষ্ট দিয়েছ, সেটা পূরণের এখন সবচেয়ে ভাল উপায় হলো আসল খুনীকে ধরে আদালতে সোপর্দ করা। রাত দুপুরে ওই মরুভূমিতে কি করতে গিয়েছিল তার ছেলে, সেটা জানতে হবে আগে।

কিছুটা শান্ত হলো রবিন। কি করে জানব কে খুন করেছে?

অবশ্যই তদন্ত করে। আজ রাতে আর কিছু করার নেই আমাদের। বাড়ি গিয়ে ভালমত একটা ঘুম দাও। কাল সকালে উঠে ব্রেকের দোকানে যাব। ঠিকানা যখন জেনে গেছি, খুঁজে বের করতে কষ্ট হবে না। ওর মার। সঙ্গে দেখা করে কথা বলব।

কি লাভ হবে? নিখোঁজ সংবাদটা দেখে তো মনে হয় না ছেলে কোথায় যেতে পারে এ ব্যাপারে মিসেস ব্রেকের কোন রকম ধারণা আছে।

অনেক সময় জানলেও চেপে যায় মানুষ। নিখোঁজ হওয়ার পেছনে এমন সব কারণ থাকে, যেগুলো লজ্জা কিংবা অস্বস্তিতে পড়ার ভয়ে ফাস করতে চায় না। যে নিখোঁজ হয়েছে তার খোঁজ পাওয়ার জন্যে যতটুকু দরকার, তার বেশি বলে না। রবিনকে কম্পিউটারের সামনের চেয়ারটা থেকে সরিয়ে তাতে বসল কিশোর। আবার খুলল ডেভন ব্রেকের ফাইলটা। হাতের তালুতে থুতনি রেখে পর্দার দিকে তাকিয়ে ভাবতে লাগল।

কি দেখছ? জানতে চাইল রবিন।

জবাব না দিয়ে কিশোর জিজ্ঞেস করল, কনসার্টের দিনটা কত তারিখ। ছিল?

জুলাইর শেষ দিন। একতিরিশ।

কিন্তু এই প্রতিবেদনটার তারিখ দেখো। জুলাইর মাঝামাঝি। বাড়ি থেকে নিখোঁজ হয়েছে তোমরা ওকে ধাক্কা দেয়ার দুই হপ্তা আগে। ওর ঠোঁটের কোণে তাজা রক্ত দেখেছ তোমরা। তারমানে মারা গেছে সে একতিরিশ তারিখেই। বাড়ি থেকে বেরোনোর প্রায় পনেরো দিন পর।

ইনটারেসটিং তো!

গুড। মাথায় তাহলে ঢুকতে আরম্ভ করেছে। আমি ভাবছি ওই দুটো হপ্তা কোথায় ছিল ডেভন? কার সঙ্গে? পর্দার দিকে আঙুল তুলল কিশোর। যেন জবাব চায় কম্পিউটারের কাছে। সেটা জানলে খুনী কে সেটাও জানতে পারব সহজেই।

*

পুলিশ স্টেশন থেকে বেরিয়ে কিশোর কোথায় যাবে জানতে চাইল রবিন। কিশোর বলল, রকি বীচে। স্যালভিজ ইয়ার্ডে। গোস্ট লেনে ওদের বাড়িতে থাকতে অনুরোধ করল রবিন। কিশোর বলল, জরুরী কাজ আছে। সকালে উঠেই তাকে বেরোতে হবে। গোস্ট লেন থেকে বেকায়দা। রকি বীচে যাওয়াই ভাল।

আর কিছু বলল না রবিন। চুপচাপ গাড়ি চালাল।

হঠাৎ জিজ্ঞেস করল কিশোর, আংকেলরা কবে ফিরবেন?

দেরি হবে।

হু

আবার কিছুক্ষণ চুপচাপ। এবার রবিন কথা বলল, কিশোর, একটা কথা তোমাকে বলা হয়নি। চিঠিতে আমার নাম নেই। গাড়িতে সেরাতে আমরা যারা যারা ছিলাম, তাদের মধ্যে শুধু আমার নামটাই নেই।

ঝট করে সোজা হলো কিশোর। আগে বলোনি কেন?

ভুলে গিয়েছিলাম। কেন লিখল না বলো তো? এত কিছু যখন জানে তত্ত্বাবধায়ক, নিশ্চয় জানে আমি কে?

তা তো জানেই। সব জানে সে। সেজন্যেই তো দুশ্চিন্তা হচ্ছে আমার।

কেন?

নিশ্চয় কোন উদ্দেশ্য আছে ওর। অকারণে করছে না এসব। আমি শিওর, কারণটা ভয়ানক কিছু।

০৯.
কফি খাওয়া শেষ হলে লম্বা একটা টেবিলের কাছে মুসাকে নিয়ে এল ক্রিসি। বলল, কাপড় খুলে উপুড় হয়ে শুয়ে পড়ো।

খাইছে! কাপড় খুলব?

 হাসল ক্রিসি, কেন, লজ্জা লাগছে? আরে সব খুলতে হবে না। শুধু শাট আর গেঞ্জিটা খোলো। ঘাড়ের কাছটা ডলতে হবে না?

হাঁপ ছাড়ল মুসা, তাই বলুন। আমি তো ভাবলাম…

পাশের ঘরে চলে গেল ক্রিসি। একটা তোয়ালে আর দুটো শিশি নিয়ে ফিরে এল। একটা শিশিতে বড়ি, আরেকটাতে মালিশ। তোয়ালেটা একটা চেয়ারের হেলানে রেখে জিজ্ঞেস করল, রেডি?

হ্যাঁ

উপুড় হয়ে টেবিলে শুয়ে পড়তে গেল মুসা।

দাঁড়াও, শিশি খুলে দুটো বড়ি বের করল ক্রিসি। এদুটো আগে খেয়ে নাও।

পেইন কিলার?

 রোগীর অত কথা জানার দরকার নেই, রহস্যময় কণ্ঠে বলে চোখ মটকে হাসল ক্রিসি। যা করতে বলছি করো।

পানি দিয়ে বড়ি দুটো গিলে টেবিলে উপুড় হয়ে শুয়ে পড়ল মুসা।

ডান হাতের তালুতে তেল নিয়ে ডলে ডলে দুই হাতেই মিশিয়ে নিল। ক্রিসি। আস্তে করে হাত দুটো রাখল মুসার পিঠে। শিউরে উঠল মুসা। তেলের কারণে নাকি হাতের স্পর্শে, বুঝতে পারল না। তবে অস্বস্তি বোধ করতে লাগল।

ডলতে শুরু করল ক্রিসি। আস্তে আস্তে চাপ বাড়াচ্ছে।

কেমন লাগছে?

ভাল, অস্বস্তি বোধটা চলে যাচ্ছে মুসার।

তোমার মনে কোন দুশ্চিন্তা আছে, যেন কথার ছলে কথাটা বলল ক্রিসি। প্রশ্ন নয়।

উহু

স্বীকার না করলে কি হবে? আমি জানি, আছে।…পিঠ অত শক্ত কোরো না। আরও ঢিল করো।-হ্যাঁ, এখন বলো তো দেখি তোমার সমস্যাটা কি?

চুপ করে রইল মুসা। এক ধরনের ঘোর লাগছে মাথার মধ্যে। ঝিমুনি ঝিমুনি ভাব। স্বপ্নের জগতে চলে যাচ্ছে যেন সে। সত্যি, ম্যাসাজ করতে জানে বটে ক্রিসি। এত আরাম লাগছে! যেন জাদু করে ব্যথাটা কমিয়ে দিচ্ছে।

ঘুমে জড়িয়ে এল তার চোখ।

ঘুমিয়ে পড়ল..

*

বারান্দা দিয়ে হেঁটে চলল মুসা। পাশে একটা দরজা দেখে থামল। দরজা খুলে উঁকি দিয়ে দেখে একটা বেডরূম। বিছানায় শুয়ে নিশ্চিন্তে নাক ডাকাচ্ছে ওর বন্ধু ড্যানি।

ড্যানি? আস্তে করে ডাকল মুসা। শুনছ? ওঠো। উঠে পড়ো।

 আড়মোড়া ভেঙে উঠে পড়ল ড্যানি। হাই তুলতে তুলতে জিজ্ঞেস করল, কে?

আমি, ড্যানি। মুসা।

ওর কথা যেন শুনতেই পায়নি ড্যানি। দরজার দিকে তাকিয়ে বলে উঠলা, কেরিআন্টি, দাঁড়াও, আসছি।

আন্ডারওয়্যার পরা অবস্থায়ই তাড়াতাড়ি বিছানা থেকে নেমে দরজার দিকে এগিয়ে গেল সে। মুসার পাশ দিয়েই গেল অথচ ফিরেও তাকাল না ওর দিকে।

 কি হলো? দেখল না কেন ওকে? ড্যানি কি অন্ধ হয়ে গেছে? না সে নিজেই ভূত হয়ে গেছে–মানুষের চোখে অদৃশ্য?

দরজায় দাঁড়িয়ে বারান্দায় উঁকি দিল ড্যানি।

একটা শব্দ কানে আসছে মুসার। নিচতলা থেকে।

আবার খালার নাম ধরে ডাকতে লাগল ড্যানি। তারপর ছুটে বেরিয়ে গেল।

নিচে কিসের শব্দ দেখার জন্যে তার পেছন পেছন দৌড় দিল মুসা। চিৎকার করে সাবধান করল ড্যানিকে, ড্যানি, বাইরে যেয়ো না। তত্ত্বাবধায়কটা কোনখান থেকে তাকিয়ে আছে কে জানে!

কিন্তু শুনল না ড্যানি। ওভাবে আন্ডারওয়্যার পরেই নিচতলার সদর দরজার কাছে গিয়ে দরজা খুলে বাইরে তাকাল। গ্যারেজ থেকে মনে হয় শব্দটা আসছে। গাড়ির গায়ে সিরিশ দিয়ে ঘষছে যেন কেউ।

কে ওখানে? চিৎকার করে জিজ্ঞেস করল ড্যানি।

যেয়ো না, যেয়ো না! বন্ধুর পাশে এসে দাঁড়াল মুসা। ওই লোকটা হবে।

শুনল না ড্যানি। কে কে করতে করতে বেরিয়ে চলে গেল। হাত ধরে। টেনে ওকে ভেতরে নিয়ে আসার চেষ্টা করল মুসা। কিন্তু জোর পেল না। মনে হলো একটা ছায়াকে ধরেছে। খুব সহজেই ওর হাতের মুঠো থেকে পিছলে বেরিয়ে অযত্নে বেড়ে ওঠা লন ধরে দৌড় দিল ড্যানি।

ড্যানি, আল্লার দোহাই লাগে তোমার, থামো! চিৎকার করে বলল মুসা।

গ্যারেজের ভেতরে ঘষার শব্দ থেমে গেছে। সুইচের জন্যে হাতড়াতে শুরু করল ড্যানি। পাওয়ার পর যখন টিপে দিল তখনও অন্ধকার হয়ে রইল গ্যারেজ। আলো জ্বলল না। দ্রুকুটি করল সে। বড় বড় হয়ে গেল চোখ যখন দেখল তার আন্টির গাড়ির বেশ খানিকটা জায়গার রঙ ঘষে ঘষে তুলে ফেলা। হয়েছে।

 তুলুক, তাগাদা দিল মুসা, দেখার দরকার নেই। জলদি চলো এখান থেকে।

গ্যারেজের ভেতরে শব্দ হলো আবার। বোকার মত দুঃসাহস দেখিয়ে বসল ড্যানি। গ্যারেজের ভেতরে যেতে যেতে ডাকল, অ্যাই, কে ওখানে?

ঝপঝপ করে একগাদা তরল পদার্থ এসে পড়ল ওর গায়ে। ভিজে গেল গা। ঝনঝন করে মেঝেতে একটা বালতি পড়ার শব্দ হলো। কি ঘটছে ও কিছু বুঝে ওঠার আগেই খস করে ম্যাচের কাঠি জ্বলে উঠল। গাড়ির হুডের কাছে। দাঁড়িয়ে আছে একটা ছায়ামূর্তি। বিদঘুঁটে গন্ধ ঢুকল মুসার নাকে।

ড্যানি! চিৎকার করে উঠল সে। একটা অদ্ভুত ব্যাপার লক্ষ করছে, যতই চিৎকার করুক না কেন, গলা দিয়ে স্বর বেরোয় না।

জ্বলন্ত ম্যাচের কাঠি ড্যানির দিকে ছুঁড়ে মারল ছায়ামূর্তি। বুকে লেগে কাঠিটা পড়ল পায়ের কাছে জমে থাকা ট্রেলে। দপ করে জ্বলে উঠল আগুন। একটা সেকেন্ড বোকা হয়ে আগুনের দিকে তাকিয়ে রইল ড্যানি। পরক্ষণে জীবন্ত এক মানব-মশালে পরিণত হলো। দাউ দাউ করে জ্বলে উঠল কমলা রঙ আগুন। মুহূর্তে ছড়িয়ে পড়ল পা থেকে মাথায়। অদ্ভুত এক কাকতাড়ুয়া পুতুলের মত নাচানাচি শুরু করল, ড্যানি। ভয়াবহ যন্ত্রণায় অমানুষিক চিৎকার করছে।

ওকে ধরার চেষ্টা করল মুসা। আগুন থেকে বাঁচাতে চাইল। একটা কিছু করার জন্যে মরিয়া হয়ে উঠল। কিন্তু কিছুই করতে পারল না। কিছু করার নেই। অনেক দেরি হয়ে গেছে। মাটিতে পড়ে গড়াগড়ি খেতে লাগল ড্যানি। চামড়া পুড়ে, কুঁচকে, বিকৃত হয়ে যাচ্ছে মুখ। মাঢ়ীসহ দাঁত বেরিয়ে পড়ছে। ভয়াবহ দৃশ্য। কিন্তু শুধু চিৎকার করা ছাড়া আর কিছু করতে পারছে না। মুসা। চোখের সামনে প্রিয় বন্ধুর মৃত্যু ঘটতে দেখেও সহ্য করতে হচ্ছে। চিৎকার-চিৎকার-চিৎকার…

*

চোখ মেলতে ছাতের দিকে নজর গেল মুসার। প্রথমে বুঝতে পারল না কোথায় রয়েছে। কেয়ারও করল না। যেখানে খুশি থাক। দুঃস্বপ্নটা যে কেটেছে এতেই সে খুশি। এত ভয়ঙ্কর দুঃস্বপ্ন কমই দেখেছে।

পাশ ফিরে তাকিয়ে দেখল, সোফায় কুকড়ি-মুকড়ি হয়ে ঘুমাচ্ছে ক্রিসি। মুহূর্তে মনে পড়ে গেল ওর কোথায় রয়েছে, বিকেলে কি কি ঘটেছিল, সব।

কিন্তু বিছানায় এল কি করে? ছিল তো টেবিলে। ম্যাসাজে আরাম পেয়ে ওখানেই ঘুমিয়ে পড়েছিল। তারমানে ক্রিসি ওকে বয়ে এনেছে। জোর তো সাংঘাতিক!

উঠে বসল মুসা। ভীষণ ক্লান্তি লাগছে। ঘুমানোর পর এরকম তো লাগার। কথা নয়! মাথার মধ্যে ঘোরটা এখনও কাটেনি। গাটাও গোলাচ্ছে ও। তাতে অবাক হওয়ার কিছু নেই। একে শরীর অসুস্থ, তার ওপর গত কিছুদিন ধরে যে পরিমাণ উত্তেজনা আর মানসিক চাপ যাচ্ছে, এরকম হওয়াই স্বাভাবিক। তবে ঘাড়ের ব্যথাটা কমেছে। বাড়ি যাওয়ার তাগিদ অনুভব করল সে। নিজের বিছানায় ছাড়া ঘুমিয়ে শান্তি নেই।

দুঃস্বপ্নটা চেপে আছে এখনও মনে। ড্যানির পুড়ে যাওয়ার দৃশ্যটা এতই বাস্তব লেগেছিল, ভুলতে পারছে না। এত জায়গা থাকতে কেন কেরিআন্টির বাড়িতে ওকে দেখল, তারও যুক্তিসঙ্গত কারণ আছে। ড্যানির ওখানে যাওয়ার সম্ভাবনাই সবচেয়ে বেশি। যদিও কাউকে বলে যায়নি। কিন্তু অনুমান করতে কষ্ট হয় না।

কেরিআন্টি থাকেন সান্তা বারবারায়।

বিছানা থেকে নেমে একটা ভোয়ালে টেনে নিয়ে বাথরূমে রওনা হলো মুসা। ম্যাসাজ টেবিলটার পাশ কাটানোর সময় ফোনের ওপর নজর পড়তেই থমকে দাঁড়াল। একটা ফোন করলে কেমন হয়? দূর! কি ভাবছে! স্বপ্ন কখনও সত্যি হয় নাকি?

কিন্তু ইচ্ছেটা তাড়াতে পারল না মন থেকে। শেষে পা টিপে টিপে এগিয়ে গিয়ে তুলে নিলে রিসিভার। ক্রিসির দিকে তাকাল। তেমনি ঘুমাচ্ছে। নম্বর টিপল। ওপাশে রিঙ হচ্ছে। দুরুদুরু বুকে অপেক্ষা করছে মুসা।

ফোনটা ড্যানিই ধরল। কণ্ঠ শুনে বোঝা গেল ঘুম থেকে উঠে এসেছে। তাতে অস্বস্তি বোধ করল না মুসা। দুঃখ নেই মোটেও। বরং স্বস্তি। একটা বিরাট বোঝা নেমে গেল মন থেকে। স্বপ্নটা মিথ্যে। ড্যানি বেঁচে আছে।

কি ব্যাপার? জানতে চাইল ড্যানি।

 তুমি ভাল আছ নাকি শিওর হয়ে নিলাম।

হাই তুলল ড্যানি। ভালই আছি। এখানে এসেছি তুমি জানলে কি করে?

অনুমান, স্বপ্নের কথাটা চেপে গেল মূসা। সরি, তোমার ঘুমটা ভাঙিয়ে দিলাম। যাও, শুয়ে পড়োগে। কেরিআন্টি কোথায়?

বেড়াতে গেছে।

 আচ্ছা, রাখি। দুদিন পর যোগাযোগ করব।

ওখানে সব ঠিক আছে?

আছে। গুড নাইট, ড্যানি।

গুড নাইট।

রিসিভার নামিয়ে রাখল মুসা। ফিরে তাকাতে দেখে সোফায় সোজা হয়ে বসে আছে ক্রিসি। চোখে চোখ পড়তে হাসল। কোথায় ফোন করলে?

সান্তা বারবারায়। আমার এক বন্ধুকে।

 অ। কেমন লাগছে এখন?

ব্যথাটা কমেছে।

আবার হাসল ক্রিসি। কমতেই হবে। বলেছিলাম না, আমার ম্যাসাজে জাদু আছে? … যাচ্ছ কোথায়?

বাথরূমে। বাড়ি যাব। ঘুমাতে হবে।

 কেন, এখানে অসুবিধে কি?

আমার কোন অসুবিধে নেই। অসুবিধেটা আপনার। বিছানা আমি দখল করে রাখলে সোফায়ই থাকতে হবে আপনাকে…

তাতে কি? আমার অসুবিধে হচ্ছে না।

কিন্তু আমার হবে। অস্বস্তিতে ঘুমাতে পারব না আমি। শরীরটাও যে রকম খারাপ লাগছে, না ঘুমালে মারা পড়ব।

বাথরূমের দিকে এগোল মুসা।

.

১০.
 পরদিন রবিবার। সকালবেলা রবিনকে ফোন করল কিশোর। খবর আছে। ডেভন ব্রেকের দোকানের নতুন মালিক ওরই চাচা উইনার ব্রেক। মিসেস ব্রেকের কাছ থেকে কিনে নিয়েছে দোকানটা। লোকটা কোন সহযোগিতা। করতে রাজি হয়নি। এমনকি ব্রেকের বাড়ির ফোন নম্বরটাও দিতে চায়নি।

রবিনকে মাথা ঠাণ্ডা রাখার পরামর্শ দিল কিশোর। গোস্ট লেনে এখন ঘনঘন যাওয়া তার পক্ষে সম্ভব নয়। বহুদিন পর বাড়ি ফিরেছে। ইয়ার্ডে কাজ জমে গেছে অনেক। তা ছাড়া আরও কাজ আছে।

 সারাটা দিন মুসার সঙ্গে যোগাযোগের চেষ্টা করল রবিন। কিন্তু পেল না। ওকে। কোথায় যে গেছে, কেউ বলতে পারল না।

সোমবারেও মুসার খবর নেই।

এমনকি সোফির শেষকৃত্য অনুষ্ঠানেও যোগ দিতে এল না।

ব্ল্যাক ফরেস্ট গোরস্থানের গির্জার সামনে রাখা হলো কফিন। আত্মীয় স্বজন বন্ধু-বান্ধবরা এল শোকের কালো পোশাক পরে। মারলার পাশে দাঁড়ানো রবিন। চুপচাপ তাকিয়ে আছে কয়েক গজ দূরের কফিনটার দিকে। সোফি যে মারা গেছে, মাথাটা আলাদা, ধড়ের সঙ্গে জোড়া লাগিয়ে সেলাই। করে দিয়েছে হাসপাতালের ডাক্তার, এখনও বিশ্বাস করতে পারছে না। একঘেয়ে বিষণ্ণ কণ্ঠে মৃত্যুর ওপারের সেই সবুজ তৃণভূমি আর পাশ দিয়ে বয়ে যাওয়া টলটলে পানির নহরের বর্ণনা করে চললেন পাদ্রী। রূপকথার মত লাগছে রবিনের কাছে।

অনুষ্ঠান শেষ হতে বহু সময় লাগল। সোফিকে কবর দেয়ার পর তার মা বাবার কাছে গিয়ে সান্ত্বনা দেয়ার জন্যে নানা কথা বলতে লাগল রবিন। কোন সাহায্য লাগবে কিনা জিজ্ঞেস করল। নিজের কানেই বড় ফাপা শোনাল কথাগুলো। কি সাহায্য করবে সে? তাদের মেয়েকে ফিরিয়ে দিতে পারবে? সোফি ছিল তাদের একমাত্র মেয়ে।

সবাই যার যার বাড়ি ফিরে গেল। রবিনের ফিরতে ইচ্ছে করল না। একা বাড়িতে মন টিকবে না। মুসাকে পাওয়া যাচ্ছে না। ইয়ার্ডে গিয়ে কিশোরের সঙ্গেও আড্ডা দিয়ে সময় কাটানো সম্ভব নয়। ও বলে দিয়েছে ব্যস্ত থাকবে।

গাড়ি নিয়ে পাহাড়ের কাছে চলে এল সে। পাহাড়ে চড়তে ভাল লাগে। ওর। কিন্তু আজ লাগল না। চুড়ায় খানিকক্ষণ বসে থেকে আবার নেমে এল নিচের উপত্যকায়। লেকের পাড়ে বসে রইল, ঘোরাঘুরি করল, লেকের শান্ত পানিতে ঢিল ছুঁড়ল। অন্যমনস্ক। সারাক্ষণ মন জুড়ে রইল সোফির মৃত্যু, রহস্যময় তত্ত্বাবধায়কের চিঠি, মুসার জন্যে দুর্ভাবনা।

সারাটা দিন কাটিয়ে সন্ধ্যায় ঘরে ফিরল সে। বাবা-মা ফেরেননি। কি করবে? মুসাকে ফোন করল আবার। পাওয়া গেল না। একটা বই নিয়ে পিঠে বালিশ ঠেকিয়ে আধশোয়া হলো বিছানায়। কিছুতেই মন বসাতে পারল না। ড্যানির চেয়ে বেশি দুশ্চিন্তা হচ্ছে এখন মুসাকে নিয়ে। ড্যানি কাউকে কিছু না। বলে পালিয়েছে, বাঁচার জন্যে। মুসাও কি তাই করল?

সারাদিনের পরিশ্রমের ক্লান্তিতে কখন যে ঘুমিয়ে পড়ল, বলতে পারবে না। টেলিফোনের শব্দটা যেন ঘুমের মধ্যেও কানে বোমা ফাটাল তার।

চোখ মেলতেই নজর পড়ল ঘড়ির দিকে। বারোটার বেশি। কেঁপে উঠল বুক। কে করল? কোন দুঃসংবাদ ছাড়া এত রাতে কেন ফোন করবে?

কাঁপা হাতে রিসিভার তুলে নিয়ে কানে ঠেকাল। হালো?

রবিন? কাঁদো কাদো স্বরে মারলা বলল। ড্যানি…

 কি হয়েছে ড্যানির?

 ও নেই…

ইমপসিবল!

ফোঁপাতে লাগল মারলা। সান্তা বারবারায় ওর খালার বাড়িতে চলে গিয়েছিল। এইমাত্র ফোন করে জানাল আমাকে মুসা। ও বাড়ি ফিরে এসেছে।তত্ত্বাবধায়ক ঠিকই খুঁজে বের করেছে ড্যানিকে। গায়ে পেট্রল ঢেলে আগুন ধরিয়ে দিয়েছে। …উফ, কি ভয়ঙ্কর!… রবিন, এবার আমার। পালা…

মুসা ছিল কোথায় এতদিন, কিছু বলেছে?

জিজ্ঞেস করিনি। করতে মনে ছিল না। ড্যানির কথা শুনেই…

আমি আসব তোমার ওখানে?

 না না! হঠাৎ, যেন বহু দূরাগত মনে হলো মারলার কণ্ঠ। কেউ আর, এখন আমার কাছে এসো না। আমার কাছ থেকে দূরে থাকো। আমি জানি। যে-কোন সময় একটা চিঠি এসে হাজির হবে আমার নামে!

কিন্তু মীটিং হওয়া দরকার আমাদের। আলোচনা করতে হবে। পুলিশকে খবর দিতে হবে। আর বসে থাকা যায় না।…অ্যাই, মারলা, আমার। কথা শুনছ?

লাইন কেটে দিয়েছে মারলা। ওকে আর ফোন করে লাভ নেই। ধরবে না।

কিশোরকে ফোন করল রবিন। ঘুম থেকে টেনে তুলল। সব কথা জানাল।

দীর্ঘ কয়েকটা মুহূর্ত চুপ করে থাকার পর কিশোর বলল, এখন লাইনে। আছে মারলা। তারপর ক্লডিয়া। সবশেষে মুসা। কাল সকালের, ডাকেই একটা চিঠি পাবে মারলা, কোন সন্দেহ নেই তাতে। এই তত্ত্বাবধায়ক লোকটা মিথ্যে হুমকি দেয়নি। কাল অবশ্যই একটা মীটিং ডাকা উচিত তোমাদের। যাদের যাদের নাম আছে।

আমিও সেকথাই ভাবছি। সকালে?।

 সকালে না, বিকেলে করো। আমিও আসতে পারব। সকালে কাজ আছে।

মারলা আর ক্লডিয়া মীটিঙে বসলে হয়। মারলা তো এখনই আমার সঙ্গে কথা বলতে চাইল না। খবরটা দিয়েই লাইন কেটে দিয়েছে। ওর কাছ থেকে দূরে থাকতে বলেছে। কি করব বুঝতে পারছি না।

 আলোচনায় বসতেই হবে। জায়গা ঠিক করো। বিকেলে হলে আমিও থাকব।

কি বোঝাবে ওদের? পুলিশের কাছে যেতে বলবে তো?

এক মুহূর্ত চুপ করে থেকে কিশোর বলল, দেখি, কি করা যায়।

 সকালে কি কাজ তোমার?

ডেভনের দোকানে যাব। তোমাকে নিয়ে যেতে পারতাম, কিন্তু উল্টো রাস্তা হয়ে যায়। বাসে করে চলে যেতে পারব। তোমার আসার দরকার, নেই। বরং বাড়িতে থেকে রেস্ট নাও। টাইমসের অফিসেও যাব একবার। বিজ্ঞাপনটা কে দেয় খুঁজে বের করার চেষ্টা করব।

পারবে?

দেখা যাক। রাখি এখন। অত চিন্তা কোরো না। ঘুম না এলে বরং একটা ঘুমের বড়ি খেয়ে নাও। সকালে উঠে সবার সঙ্গে যোগাযোগ করে। আলোচনায় বসার ব্যবস্থা করে রাখবে। সময় আর জায়গা ঠিক করে আমার অ্যানসারিং মেশিনে জানিয়ে রেখো। বাড়ি এসেই যাতে পেয়ে যাই।

আচ্ছা।

আর, রবিন…

বলো?

শয়তানটাকে ঠেকাতেই হবে আমাদের। আবার কারও ক্ষতি করার আগেই।

কিন্তু খুঁজে বের করব কিভাবে ওকে?

 করব। যেভাবেই হোক। ছাড়ব না।

অত শিওর হচ্ছ কি করে?

অপরাধ করতে করতে এক না এক সময় ভুল করেই ফেলে অপরাধী। অপরাধ বিজ্ঞান তা-ই বলে। তত্ত্বাবধায়কের বেলায়ও এর ব্যতিক্রম হবে না। ঠিক আছে, রাখলাম। কাল দেখা হবে।

আচ্ছা।

লাইন কেটে দিল রবিন। এরপর ফোন করল মুসাদের বাড়ির নম্বরে।

.

১১.
পরদিন ব্ল্যাক ফরেস্ট পার্কে আবার মিলিত হলো ওরা। মারলা, ক্লডিয়া, রবিন আর মুসা। আজ দলের দুজন কম। সোফিও নেই, ড্যানিও নেই।

 কেউ যেন কারও দিকে তাকাতে পারছে না। মুখ নিচু করে গম্ভীর হয়ে আছে।

সকালের ডাকে ঠিকই একটা চিঠি পেয়েছে মারলা। নামের স্তম্ভে ড্যানির নামটা নেই। সবার ওপরে এখন মারলার নাম। টাইমস পত্রিকায় পার্সোন্যাল সেকশনে একটা সাঙ্কেতিক বিজ্ঞাপন। মানে করলে হয়:

তোমার ডান হাতের তর্জনী কেটে কাটা আঙুল সহ চিঠিটা ক্লডিয়ার কাছে পাঠিয়ে দাও

কথা বলতে যাচ্ছিল ক্লডিয়া, কিন্তু ওকে থামিয়ে দিল রবিন। কিশোরের জন্যে অপেক্ষা করছে। বাড়ি থেকে বেরোনোর আগেই ফোন করে কিশোরের অ্যানসারিং মেশিনে মেসেজ দিয়ে রেখেছে।

বেশিক্ষণ অপেক্ষা করতে হলো না। ঘাসে ঢাকা পাহাড়ের উপত্যকা ধরে লম্বা লম্বা পায়ে হেঁটে এল সে।

ফিরে তাকাল সবাই।

গাছের গোড়ায় হেলান দিয়ে বসেছে মুসা। তার কাছে এসে সবার মুখোমুখি বসল কিশোর।

কথা শুরু করল রবিন, একটা কথা এখনও জানানো হয়নি তোমাদের। ওই লোকটা কে, জেনে ফেলেছে কিশোর।

কোন লোকটা? নেহাত সাদামাঠা স্বরে জানতে চাইল ক্লডিয়া।

 সেই লোকটা। মরুভূমিতে যাকে খুন করেছি আমরা।

মুহূর্তে সতর্ক হয়ে উঠল সবাই। একটা ঘাসের ডগা চিবুচ্ছিল মুসা। তাড়াতাড়ি ফেলে দিয়ে বলল, খাইছে! বলো কি? কে?

ডেভন ব্রেক।

কে সে?

সান্তা বারবারার এক দোকানদার।

অ, কোন উৎসাহ পেল না ক্লডিয়া। এ কথা এখন জেনেই কি আর না জেনেই বা কি। লোকটা তো এখন মৃত। আমরা ওকে খুন করেছি। কিশোর, তোমার জন্যে আলোচনা আটকে দিয়ে বসে আছে রবিন। কি নাকি বলবে তুমি আমাদের?

হ্যাঁ, বলব, মাথা ঝাঁকাল কিশোর। তোমাদের চোখ এড়িয়ে গেছে এমন কিছু পয়েন্ট আমি উল্লেখ করতে চাই। তবে তার আগে একটা প্রশ্নের জবাব দাও তো। ড্যানি কোথায় গিয়েছিল এ কথাটা তোমাদের মধ্যে কে জানতে?

কেউ না, মারলা জবাব দিল। কাউকে না জানিয়ে গিয়েছিল। উদ্দেশ্যটাই ছিল জেনে গিয়ে মুখ ফসকে কাউকে যাতে বলে না দিতে পারি আমরা, কোনমতেই তত্ত্বাবধায়কের কানে না যায়।

তা তাহলে তত্ত্বাবধায়ক কি করে জানল ও কোথায় গেছে? কিশোরের। প্রশ্ন।

কেউ জবাব দিতে পারল না।

এক এক করে সবার মুখের দিকে তাকাতে লাগল কিশোর। কেউ একজন নিশ্চয় জানো তোমরা। কে? মুসার দিকে তাকাল সে। মুসা, তুমি? তোমার সঙ্গে বেশি ঘনিষ্ঠতা ছিল ড্যানির। বলে গেছে?

কিশোর ছাড়া অন্য সবাইকে অবাক করে দিয়ে বলে উঠল মুসা, ও যে। ওর আন্টির বাড়ি গিয়েছিল, এ কথা জানতাম আমি।

কি করে? প্রায় চিৎকার করে উঠল রবিন।

 চুপ করে রইল মুসা।

জবাব দিচ্ছ না কেন? ভুরু নাচাল মারলা। কি করে জানলে?

আমি ওকে ওখানে ফোন করেছিলাম। দেখলাম আছে নাকি। মানে, ভাল আছে নাকি।

কিন্তু জানলে কি করে ওখানে আছে?

মুখ নিচু করল মুসা। হাতের তালু দেখতে দেখতে জবাব দিল, জানি না।

দেখো, তুমি কিছু লুকাচ্ছ আমাদের কাছে। কঠোর হয়ে উঠল ক্লডিয়ার কণ্ঠ। দুদিন ধরে নাকি তোমার কোন পাত্তা নেই। রবিন বহুবার ফোন করেছে বাড়িতে, তোমাকে পায়নি। কোন বন্ধু-বান্ধবের বাড়িতেও যাওনি। কোথায় ছিলে?

দ্বিধা করতে লাগল মুসা।

কোথায় ছিলে? আবার জিজ্ঞেস করল মারলা।

একটা মেয়ের বাড়িতে, অবশেষে জানাল মুসা।

 তাজ্জব হয়ে গেল সবাই। মুসা আমান মেয়ের বাড়িতে থেকেছে।

কোন মেয়ে?

কে সে?

কি নাম?

 কোথায় থাকে?

তোমরা চিনবে না, যেন মস্ত কোন অপরাধ করে ফেলেছে এমন ভঙ্গিতে জবাব দিল মুসা। নতুন পরিচয় হয়েছে।

কি নাম ওর? জানতে চাইল রবিন।

 ক্রিসি। ক্রিসি ট্রেভার। আমাদের চেয়ে কয়েক বছরের বড় হবে।

ওখানে কেন গিয়েছিলে?

ম্যাসাজ করাতে। সেদিন গুডলাক ফাউনটেইনে বসে বারগার খাচ্ছিলাম। মেয়েটাও খাচ্ছিল। আমাকে পানিতে পয়সা ছুঁড়ে মারতে দেখে প্রশংসা শুরু করল। এভাবেই আলাপ। কথায় কথায় জানাল সে হাসপাতালে কাজ করে। আমিও একসময় বললাম আমার ঘাড়ের ব্যথার কথা। সে তখন বলল, খুব ভাল ম্যাসাজ করতে পারে সে। আমার ব্যথাটা কমিয়ে দিতে পারবে। ঠিকানা দিল, সময় করে যাওয়ার জন্যে। পরশুদিন স্কুলের মাঠে। দৌড়াদৌড়ি করে ব্যথাটা বাড়ালাম। ক্রিসির কথা মনে পড়ল। চলে গেলাম। ওর কাছে। খুকখুক করে কাশল মুসা। সত্যি, ভাল ম্যাসাজ করে ও। ব্যথাটা কমিয়ে দিয়েছে। সেদিন রাতেই চলে আসতে চেয়েছিলাম। আসতে দিল না। জোর করে ধরে রাখল। বলল, ওর ম্যাসাজ শেষ হয়নি। রোগীকে পূর্ণ সুস্থ না করে বাড়ি পাঠানো উচিত না। কি আর করব! কৈফিয়ত দেয়ার ভঙ্গিতে বলল, জোরাজুরি করেও লাভ হলো না। আসতে দিল না তো দিলই না। নিজের বিছানা ছাড়া ঘুম আসে না বলাতে ঘুমের বড়ি খাইয়ে দিল।

কয়েক সেকেন্ড নীরবতার পর আবার আগের প্রসঙ্গে ফিরে গেল মারলা, ড্যানি যে আন্টির বাড়ি গেছে একথা জানলে কি করে তুমি, এখনও বলোনি কিন্তু।

কি বলব? হতাশ ভঙ্গিতে দুই হাত ওল্টাল মুসা।

 কি করে জানলে?

অত দ্বিধা করছ কেন? মারলার সঙ্গে সুর মেললি রবিন।

বলতে তো পারি। কিন্তু বললে তোমরা বিশ্বাস করবে না।

 কেন? না করার কি হলো? ব্যাপারটা কি বলো তো?

 ভূত বিশ্বাস করি বলে তো সবাই হাসাহাসি করো আমাকে নিয়ে…

তারমানে বলতে চাও ভূতে খবরটা দিয়েছে? তীক্ষ্ণ হয়ে গেল মারলার কণ্ঠ।

মাথা নাড়ল মুসা, কে দিয়েছে জানি না। রাতে দুঃস্বপ্ন দেখলাম। দেখি, ড্যানি আন্টির বাড়িতে গেছে। আমিও আছি সেখানে। রাতে গ্যারেজে একটা শব্দ শুনে দেখতে চলল সে। চিৎকার করে অনেক মানা করলাম। শুনল না। গ্যারেজে ঢুকল। ওখানে অপেক্ষা করছিল লোকটা। একটা ছায়ামূর্তি। বালতিতে করে ড্যানির গায়ে পেট্রল ছুঁড়ে দিয়ে ম্যাচের কাঠি জ্বেলে ছুঁড়ে মারল…উফ, এতই বাস্তব! এখনও দেখতে পাচ্ছি।

অনেকক্ষণ চুপ থাকার পর ক্লডিয়া বলল, আশ্চর্য! স্বপ্ন যে মাঝে মাঝে সত্যি হয় এটাই তার প্রমাণ।…যদিও আমি বিশ্বাস করি নাঃ লোকটার চেহারা দেখেছ?

মাথা নাড়ল মুসা, না। অন্ধকারে লুকিয়ে ছিল। ড্যানির গাড়ির রঙ তুলে ফেলেছিল সিরিশ দিয়ে ঘষে। ঘষার শব্দ করে কৌতূহল জাগিয়ে টেনে নিয়ে গিয়েছিল ড্যানিকে:

আবার নীরবতা। কাশি দিয়ে সবার দৃষ্টি আকর্ষণ করল কিশোর। যা ঘটার তো ঘটে গেছে, এখন আসল কথায় আসা যাক। যে কারণে আজকের এই মীটিং। আমার একটা পরামর্শ আছে। তোমাদের বাঁচার এখন সবচেয়ে সহজ উপায় হলো পুলিশের কাছে গিয়ে সব জানিয়ে দেয়া।

হু, ধরে নিয়ে গিয়ে জেলে ভরুক, ঝাঝাল কণ্ঠে বলল মারলা। তাহলে এতদিন গোপন রেখে লাভটা হলো কি?

কোন লাভই হয়নি। ক্ষতি হয়েছে বরং অনেক। জেলে ঢোকাটাই এখন তোমাদের জন্যে সবচেয়ে নিরাপদ। মরার চেয়ে জেলে যাওয়া ভাল।

কাঁপা গলায় মারলা বলল, কিন্তু এই তত্ত্বাবধায়ক ব্যাটা ওখানেও আমাদের ছাড়বে না। ড্যানি কোথায় আছে তার জানার কথা নয়। মুসা। তাকে বলেনি। আর আমরা তো কেউ জানতামই না। কাণ্ড দেখে মনে হচ্ছে তত্ত্বাবধায়ক সবজান্তা। অলৌকিক ক্ষমতা আছে ওর। দূর থেকে যেন অলৌকিক ক্ষমতা দিয়ে সোফির অ্যাক্সিডেন্ট ঘটাল, ড্যানি কোথায় আছে। জেনে নিয়ে পুড়িয়ে মারল…জেলের বদ্ধ জায়গায় আমরা একেবারেই অসহায় হয়ে যাব। বেরোতেও পারব না…

বাধা দিয়ে বলল কিশোর, মুক্ত থেকেই বা কি লাভ হলো ড্যানির? জেলেই বরং তোমরা নিরাপদ। ওখানে অন্তত পুলিশ থাকবে তোমাদের পাহারা দেয়ার জন্যে। তত্ত্বাবধায়কের সাধ্য হবে না ওদেরকে ফাঁকি দিয়ে জেলের মধ্যে ঢোকে:

যদি ভূত-প্রেত কিছু না হয়, বিড়বিড় করল মুসা।

ভূতফুত কিছু না। ও জলজ্যান্ত মানুষ। মারলার সর্বনাশ করার আগেই ওকে খুঁজে বের করতে হবে আমাদের।

কোথায় আছে কি করে জানব? জিজ্ঞেস করল রবিন।

তাকে খুঁজতেই বেরিয়েছিলাম আজ সকালে।

 কোন খোঁজ পেলে?

পত্রিকার অফিস থেকে কিছু বের করতে পারিনি। যারা বিজ্ঞাপন দিতে। আসে তাদের নামধাম পরিচয় গোপন রাখে ওরা। পুলিশ গিয়ে চাপাচাপি করলে অবশ্য না বলে পারবে না। তবে তার আগে আমি একবার চেষ্টা করে দেখতে চাই।

মানে, পুলিশকে সবকথা জানানোর আগে?

মাথা ঝাঁকাল কিশোর। হ্যাঁ। দেখি আরেকটু সময় নিয়ে, আর কিছু বের করতে পারি কিনা।

তত্ত্বাবধায়ক ধরা পড়লে খুন হওয়ার আর ভয় থাকবে না আমাদের, এটা ঠিক। মুখ বাকাল ক্লডিয়া। কিন্তু অ্যাক্সিডেন্ট করে মানুষ খুনের দায় থেকে রেহাই পাব না কোনমতে।

সেটা পরের কথা, পরে দেখা যাবে। এখনকার বিপদ থেকে আগে বাঁচা দরকার।

ব্রেকের দোকানে গিয়ে কি জানলে? জিজ্ঞেস করল রবিন।

 ডেভনের চাচার সঙ্গে কথা বলেছি। বিশেষ সাহায্য-সহায়তা করল না। ও নিশ্চয় কিছু জানে। কিন্তু চেপে গেল আমার কাছে। অনেক চাপাচাপি করে ডেভনদের বাড়ির ঠিকানা আদায় করে এনেছি।

ওর মা যেখানে থাকে?

হ্যাঁ

দেখা করেছ?

না। যাব এখন।

আমিও যাব।

চলো।

মীটিং এখানেই শেষ। মারলার দিকে তাকিয়ে বলল কিশোর, বাড়ি গিয়ে চুপ করে বসে থাকোগে। আমার ওপর ভরসা রাখো। তোমার একটা চুলও ছিঁড়তে পারবে না তত্ত্বাবধায়ক

গাড়ির হর্ন শোনা গেল।

 ঘনঘন হর্নের শব্দে ফিরে তাকাল সবাই। সোনালি চুল একটা মেয়ে হাত নেড়ে মুসাকে ডাকছে।

ও-ই ক্রিসি, উঠে দাঁড়াল মুসা। কি জন্যে এল আবার… পা বাড়াল ও গাড়ির দিকে।

.

১২.
সান্তা মনিকায় ছোট একটা লাল ইটের বাড়িতে থাকেন মিসেস ব্রেক। কিন্তু পাওয়া গেল না তাকে। বার বার দরজার ঘণ্টা বাজিয়েও সাড়া মিলল না। বাড়ি নেই। তারমানে দেখা করতে হলে অপেক্ষা করতে হবে।

বাড়িটার আশেপাশে খানিকক্ষণ ঘুরঘুর করল কিশোর আর রবিন। লোকে কিছু বলে না, তবে সন্দেহের চোখে তাকায়।

এ ভাবে ঘোরাঘুরি না করে একটা রেস্টুরেন্টে গিয়ে বসার পরামর্শ দিল রবিন। খাওয়াও যাবে, বসারও ব্যবস্থা হবে।

খাওয়া সারতে ইচ্ছে করে অনেক দেরি করল ওরা। বেরিয়ে এসে আবার মিসেস ব্রেকের দরজার ঘণ্টা বাজাল। এবারেও সাড়া নেই। তারমানে এখনও ফেরেননি।

খাওয়া তো হলো। আর কি করে সময় কাটানো যায়? ভাবতে লাগল। ওরা। কিশোর বলল, চলো, সিনেমা হলে গিয়ে বসে থাকি।

অতএব গেল সেখানেই। একটা সায়ান্স ফিকশন ছবি। ভবিষ্যতের মানুষদের কাহিনী। যারা মানব-জীবনের ওপর বিরক্ত হয়ে গিয়ে রোবট হয়ে যেতে চায়। সীটে বসে ঘুমিয়ে পড়ল রবিন। আগের রাতে ড্যানির মৃত্যুসংবাদ শোনার পর আর ঘুমাতে পারেনি। কিশোর পর্দার দিকে তাকিয়ে রইল আনমনা হয়ে।

ছবি শেষ হলে রবিনকে ডেকে তুলল সে। রাত দশটা বাজে।

ঘুম খারাপ হয়নি। শরীরটা বেশ ঝরঝরে লাগছে রবিনের।

 হল থেকে বেরিয়ে আবার মিসেস ব্রেকের বাড়ি চলল ওরা।

এবার পাওয়া গেল তাঁকে। একবার বেল বাজাতেই খুলে দিলেন। দুজনের ওপর নজর বোলাতে লাগলেন। বলো?

মোটাসোটা, খাটো মহিলা। নার্ভাস ভঙ্গিতে বার বার ডান চোখটা কাঁপে। বয়েসের তুলনায় মাথার চুলে ততটা পাক ধরেনি। ক্লান্ত লাগছে তাকে।

মিসেস ব্রেক? কিশোর জিজ্ঞেস করল।

মহিলা মাথা ঝাঁকাতে পরিচয় দিল সে, আমার নাম কিশোর পাশা। ও আমার বন্ধু, রবিন।

আপনার নিখোঁজ ছেলের ব্যাপারে কথা বলতে এসেছি আমরা, বলে ফেলল রবিন।

ঘাবড়ে গেল কিশোর। এখনই এটা বলা উচিত হয়নি রবিনের। যদি মানা করে দেন মহিলা, কথা বলবেন না, বিফল হয়ে ফেরত যেতে হবে। কষ্ট করে এতক্ষণ সময় কাটানোর কোন অর্থ থাকবে না।

তবে মহিলা ওদের মুখের ওপর দরজা বন্ধ করে দিলেন না। স্বস্তির নিঃশ্বাস ফেলল কিশোর।

আমি কিছু বুঝতে পারছি না…? মহিলা বললেন কি বলতে এসেছ?

আপনার ছেলের কি হয়েছে জানি আমরা, কিশোর বলল। সব ঘটনা আপনাকে খুলে বলতে চাই। ঘরে আসব?

ডেভিকে তোমরা চিনতে? অনিশ্চিত শোনাল মহিলার কণ্ঠ।

না, জবাব দিয়েই চট করে কিশোরের মুখের দিকে তাকাল রবিন, আবার বেফাঁস কিছু বলে ফেলল কিনা বোঝার জন্যে। তার কোন প্রতিক্রিয়া না দেখে বলল, ওকে কবর দিতে সাহায্য করেছে যারা, তাদের মধ্যে আমি একজন।

কেঁপে উঠলেন মিসেস রেক। কে তোমরা?

 নাম তো বললামই, জবাব দিল কিশোর। আমরা শখের গোয়েন্দা।

দীর্ঘ একটা মুহূর্ত দুজনের দিকে তাকিয়ে চুপ করে রইলেন মহিলা। তারপর সরে জায়গা করে দিলেন, এসো।

বসার ঘরে ওদের বসতে দিয়ে বললেন, আমি কফি খাব। তোমরা খাবে?

কফি? কিশোর বলল, এসব জিনিস আমরা খুব একটা খাই না। ঠিক আছে, দিন এককাপ। শরীরটা ম্যাজম্যাজ করছে। সেই কখন থেকে এসে আপনার বাড়ির কাছে ঘুরঘুর করছি দেখা করার জন্যে…

আমার বোনের বাড়িতে গিয়েছিলাম। বোলো এক মিনিট। নিয়ে আসছি।

রান্নাঘরে চলে গেলেন মিসেস ব্রেক

ঘরের চারপাশে চোখ বোলাতে গিয়ে দেয়ালে ঝোলানো একটা বাধানো ফটোগ্রাফ চোখে পড়ল রবিনের। কিশোরের গায়ে কনুইয়ের গুতো দিয়ে বলল, ওই যে, ডেভন।

ছবিটার দিকে তাকিয়ে কাঁটা দিল রবিনের গায়ে। ওর মনে হলো, ওরই দিকে তাকিয়ে আছে ডেভন। ছবির চোখে যেন নীরব জিজ্ঞাসা–কেন আমাকে এত তাড়াতাড়ি দুনিয়া থেকে সরিয়ে দিলে? কি ক্ষতি আমি করেছিলাম তোমাদের? তাকিয়ে থাকতে পারল না সে। চোখ সরিয়ে নিল।

ট্রেতে করে কফি নিয়ে এলেন মিসেস ব্রেক। কেটলি থেকে কাপে কফি ঢালতে তাকে সাহায্য করল কিশোর।

ওদের মুখোমুখি চেয়ারে বসলেন মিসেস ব্রেক। কাপে চুমুক দিলেন। হ্যাঁ, বলো, কি বলতে এসেছ।

কনসার্ট দেখে ফেরার পথে মরুভূমিতে যা যা ঘটেছিল, খুলে বলল রবিন। কবর দেয়ার কথায় আসতেই নীরবে কাঁদতে শুরু করলেন মহিলা। রবিনের চোখেও পানি এসে গেল। পুলিশের কাছে কেন যায়নি ওরা এই কৈফিয়ত দিতে গিয়ে কথা আটকে যেতে লাগল তার মুখে।

 আপনাকে খবর দেয়ার কথা ভেবেছি আমরা, রবিন বলল। লোকটা কে, কোথায় বাস করে, কিছুই জানতাম না। জানলে খবরটা ঠিকই দিতাম, যেভাবেই হোক। এই যে, জানার পর পরই চলে এলাম, একটুও দেরি করিনিঃ…ওর বাড়িতে কি করে খবর দেয়া যায় সেটা নিয়ে অনেক ভেবেছি আমরা। একবার মনে করলাম পুলিশকে একটা উড়োচিঠি দিয়ে জানিয়ে দিই অমুক জায়গায় অমুক দিন একটা অ্যাক্সিডেন্ট হয়েছে। লাশটাকে অমুক জায়গায় কবর দেয়া হয়েছে। কিন্তু তাতেও ভয় ছিল খোঁজ করতে করতে ঠিকই আমাদের হদিস করে ফেলবে পুলিশ। দম নেয়ার জন্যে থামল সে।

সত্যি বলছি, বিশ্বাস করুন, আবার বলল রবিন, ওকে খুন করতে চাইনি আমরা। কিভাবে গাড়ির নিচে চলে এল সেটা এখনও মাথায় ঢুকছে না আমার। লাশটা দেখার পর মনে হয়েছিল, রাস্তার ওপর শুয়ে ছিল আপনার ছেলে। বেহুশ হয়ে। অন্ধকারে স্রেফ তার ওপর দিয়ে গাড়িটা চালিয়ে দেয়া হয়েছে। চাকার নিচে কিছু পড়েছে বোঝার সঙ্গে সঙ্গে ব্রেক কষে গাড়ি দাঁড় করিয়ে ফেলে আমার বন্ধু ড্যানি। নিচে নেমে দেখি কি আর বলব! মিসেস ব্রেক, আপনার ছেলেকে খুন করেছি আমরা। যে কোন শাস্তি দিতে পারেন। আমাদের। ইচ্ছে করলে এখনই পুলিশে ফোন করে আমাকে ধরিয়ে দিতে পারেন।

রবিনকে অবাক করে দিয়ে তার বাহুতে হাত রাখলেন মহিলা। বিশ্বাস করতে পারল না সে। রেগে ওঠার বদলে সহানুভূতি দেখাচ্ছেন। আশ্চর্য!

ওর লাশের কি হলো এটা নিয়ে অনেক ভেবেছি আমি, মিসেস ব্রেক বললেন। রোজ রাতেই বিছানায় শুয়ে শুয়ে ভাবতাম, কোথায় পড়ে আছে লাশটা? জানতাম মারা গেছে ও। কে খুন করেছে তা-ও জানি। তোমরা ওকে খুন করোনি, রবিন। অহেতুক কষ্ট পাওয়ার দরকার নেই। ওর লাশের ওপর দিয়ে গাড়ি চালিয়েছিল তোমার বন্ধু। তোমাদের গাড়ির নিচে চাপা পড়ে মারা। যায়নি। আগেই খুন হয়ে গিয়েছিল।

চোখে অবিশ্বাস নিয়ে মহিলার দিকে তাকিয়ে আছে রবিন। কিশোর নির্বিকার। রবিন তাকাতেই চোখ টিপল। অর্থাৎ, কি, বলেছিলাম না?

কফির কাপটা নামিয়ে রেখে চেয়ারে হেলান দিলেন মিসেস ব্রেক। পুরো ব্যাপারটা তোমাদের খুলেই বলি। খুব মানসিক কষ্টে আছ তোমরা, বোঝা যাচ্ছে। কপালে হাত ডললেন তিনি। তোমাদের সব বলতে পারলে আমারও মনটা খানিক হালকা হবে।

চুপ করে রইল ওরা। শোনার জন্যে অপেক্ষা করছে।

কপাল থেকে হাত নামালেন মিসেস ব্রেক। কোন্‌খান থেকে শুরু করব? প্রথম থেকেই বলি সব। ভালই চলছিল আমাদের মা-ছেলের সংসার। ঠিকমত দোকানে যেত ডেভি, ব্যবসা করত, ঠিকমত বাড়ি ফিরত। কোন রকম বদনেশা ছিল না। রাতে খাবার টেবিলে সারাদিন যা যা করত সব আমাকে বলত। একরাতে হঠাৎ করেই মেয়েটার নাম বলল। প্রায়ই আসত সিডি ডিস্ক কিনতে। উদ্ভট গান তার বেশি পছন্দ। মেয়েটার নাম মায়া। তেমন গুরুত্ব দিলাম না। দোকানে কত ধরনের কাস্টোমারই আসে। সবার গানের রুচিও একরকম না। এটা নিয়ে মাথা ঘামালাম, না। তবে ঘামানো উচিত ছিল। তাহলে হয়তো আজ আমার ডেভি বেঁচেই থাকত।

বদলাতে শুরু করল ডেভি। অসহিষ্ণু, বদমেজাজী হয়ে উঠল। কারণে অকারণে আমার সঙ্গে খেচাখেচি শুরু করে দিত, আগে যেটা সে কখনোই করত না। ওর এই পরিবর্তনে শঙ্কিত হলাম আমি। অনিদ্রা রোগেও ধরল ওকে। দোকান থেকে দেরি করে বাড়ি ফিরতে লাগল। তারপর একদিন আর ফিরলই না। দুদিন কোথায় কাটিয়ে ফিরে এল। বুঝলাম কোন মেয়ের পাল্লায়। পড়েছে। সেই মেয়েটাও হতে পারে, মায়া। ভাবলাম, পড়ে পড়ুকগে। জোয়ান বয়েসী ছেলে। পড়বেই। কিন্তু বাড়ি ফেরার পর কোথায় ছিল জিজ্ঞেস করাতে যখন এড়িয়ে গেল, সন্দেহ হলো আমার।

তারপর একদিন বাথরূমে তাকে কোকেনের প্যাকেট বাছাই করতে দেখে ফেললাম। কলজে কেপে গেল আমার। গানের জগতে হেরোইন আর অন্যান্য নেশায় জড়িয়ে যাওয়াটা একটা অতি সাধারণ ব্যাপার, জানা আছে আমার। এই বিষ যে কোথায় নিয়ে যায় মানুষকে, তা-ও জানা। সাংঘাতিক ভয় পেয়ে গেলাম। একবার অভ্যস্ত হয়ে গেলে সর্বনাশ ঠেকানোর কোন পথই আর খোলা থাকবে না। ওর বাবা মারা যাওয়ার পর দোকানের ভার ওর ওপরই ছেড়ে দিয়েছিলাম। কোন গণ্ডগোল করেনি কখনও, তাই হিসেব নেয়ার কথাও ভাবিনি। সেদিন ভাবলাম। হিসেব নিতে গিয়ে দেখি কিছুই নেই। সব খুইয়ে বসে আছে। ব্যাংকের অ্যাকাউন্ট শূন্য। আমি একটা স্কুলের টীচার। দোকানদারি না করলেও চলে যাবে মা-ছেলের। তাই দোকানের জন্যে চিন্তা না করে আগে ছেলের দিকে নজর দিলাম। ডাক্তারের কাছে নিয়ে যেতে চাইলাম ওকে। প্রথমে রাজি হতে চাইল না। আমিও লেগেই রইলাম। শেষমেষ আমার চাপাচাপিতে ক্লিনিকে যেতে যেদিন রাজি হলো, সেদিন এমন। একটা জিনিস দেখে ফেললাম, বুঝলাম ক্লিনিকে নিয়ে গিয়েও আর লাভ নেই।

বাগানে ফুলগাছের পাতা ছাটতে গিয়ে পচা গন্ধ লাগল নাকে। খুঁজতে খুঁজতে দেখি একটা ঝোপের ধারে নতুন গর্ত। মাটি চাপা দেয়া। অল্প একটু খুঁড়তেই বেরিয়ে পড়ল সবুজ একটা পলিথিন ব্যাগ। তার ভেতরে তিনটে জানোয়ারের ধড়, মাথা কেটে আলাদা করে ফেলা হয়েছে–কুকুর, বেড়াল এমনকি একটা খটাশও আছে। গায়ের চামড়া জায়গায় জায়গায় কামানো। ডেভিকে জিজ্ঞেস করলাম। অস্বীকার করল না ও।

আমি বাড়ি ছেড়ে চলে যাওয়ার ভয় দেখালাম ওকে। কাকুতি-মিনতি শুরু করল। বলল সব ছেড়েছুঁড়ে দিয়ে আবার ভাল হয়ে যাবে। আমাকে ছাড়া থাকতে পারে না জানতাম, সেজন্যেই ভয় দেখিয়েছিলাম। কোন বদমাশদের দলে যোগ দিয়েছে জিজ্ঞেস করলাম। বলে দিল সব। ওই মেয়েটাই ওর সর্বনাশ করেছে।

কয়েক দিন আর বাড়ি থেকেই বেরোল না ডেভি। একদিন মায়া এসে হাজির হলো। ডেভির চেয়ে দুতিন বছরের ছোট হবে। খুব সুন্দরী। ডেভির সঙ্গে ফিসফাস করে কি সব বলল। সন্দেহ হলো আমার। ওরা গাড়িতে করে বেরিয়ে যেতেই আমিও গাড়ি নিয়ে পিছু নিলাম।

বড় একটা গুদামের মত বাড়ির সামনে গাড়ি থামাল ওরা। খানিক দূরে গাড়িতে বসে রইলাম। ঘন্টার পর ঘণ্টা পার হয়ে গেল। রাত হলো। তখনও ওদের বেরোনোর নাম নেই। আমার আশেপাশে যে সেব লোককে ঘোরাফেরা করতে দেখলাম, একটাকেও ভাল লোক বলে মনে হলো না। সব গুণ্ডাপাণ্ডা। ভয় পাচ্ছিলাম রীতিমত। রাত বারোটা পর্যন্ত বসে থেকে আর থাকার সাহস হলো না। বাড়ি না ফিরে চলে গেলাম আমার বোনের বাড়িতে। কি করা যায় ওর সঙ্গে পরামর্শ করতে।

পরদিন পুলিশ নিয়ে গেলাম ওই গুদামে। দুজন অফিসার ভেতরে ঢুকল। আমি বসে রইলাম বাইরে, পুলিশের একটা পেট্রল কারে। কিছুক্ষণ পর ফিরে এল অফিসার দুজন। মুখ সাদা। একজন রাস্তার ধারে দেয়ালের কাছে গিয়ে বমি শুরু করল। অন্যজন আমাকে জানাল, ভেতরে কেউ নেই। তবে যা আছে দেখলে সহ্য করতে পারব না। ভাবলাম ডেভির কিছু হয়েছে। লাফ দিয়ে গাড়ি থেকে নেমে দৌড়ে ঢুকে পড়লাম গুদামে।

অনেকক্ষণ একটানা কথা বলার পর দম নেয়ার জন্যে থামলেন মিসেস ব্রেক।

শয়তান উপাসকদের আস্তানা ছিল ওটা, তাই না? শান্তকণ্ঠে জিজ্ঞেস করল কিশোর।

ভুরু কোচকালেন মিসেস ব্রেক, তুমি জানলে কি করে?

আপনার কথা শুনে। ওভাবে জন্তু-জানোয়ার বলি দিয়ে উপাসনা করে শয়তান উপাসকরাই। বলি দেয়ার জন্যে মানুষ তো আর সহজে মেলে না আজকাল যাই হোক। কি দেখলেন?

দৃশ্যটা কল্পনায় ভেসে উঠতে চোখমুখ বিকৃত করে ফেললেন মিসেস ব্রেক। কি যে ভয়াবহ দুর্গন্ধ ছিল ওখানে, বলে বোঝাতে পারব না। সব জায়গায় রক্ত, কোথাও শুকনো, কোথাও আধাশুকনো, কোথাও প্রায় তাজা। পশুর চামড়া আর নাড়ীভুড়ি ছড়িয়ে আছে সবখানে। বিচিত্র সব নকশা এঁকে রেখেছে মেঝেতে। কোনটা বৃত্ত, কোনটা পাঁচ কোণওয়ালা তারকা, কোনটা ছয় কোণ। ওগুলোর মধ্যে দুর্বোধ্য নানা রকম চিহ্ন আঁকা। কোন কোনটার মধ্যে নামও লিখেছে। সবই রক্ত দিয়ে। কালো রঙের আধপোড়া প্রচুর মোমবাতি পড়ে আছে মেঝেতে। কয়েক সেকেন্ডের বেশি ছিলাম না, কিন্তু তাতেই মাথা ঘুরতে শুরু করল আমার। মনে হলো পাগল হয়ে যাব। ছুটে বেরিয়ে এলাম বাইরে। অফিসাররা আমাকে নানা ভাবে শান্ত করার চেষ্টা করল। ডেভির জন্যে কষ্টে মনটা টুকরো টুকরো হয়ে যাচ্ছিল। এত ভাল স্বভাবের একটা ছেলে আমার এ কাদের সঙ্গে মিশল! ওরা শুধু খারাপ নয়, ভয়ানক খারাপ, নরকের ইবলিস! ছেলের আশা ছেড়ে দিলাম।

তারমানে শয়তান উপাসকদের কাণ্ডকারখানা অজানা নয় আপনার? জিজ্ঞাসু দৃষ্টিতে তাকাল কিশোর।

মাথা ঝাঁকালেন মিসেস ব্রেক। না। বইতে পড়েছি।

আপনার ছেলেকে ওরা পটিয়ে-পাটিয়ে বলি দেয়ার জন্যে নিয়ে গিয়েছিল।

আবারও মাথা ঝাঁকালেন মিসেস বেক। চোখে পানি টলমল করে উঠল আবার।

বলো কি! আঁতকে উঠল রবিন। এই যুগে খোদ আমেরিকা শহরে নরবলি!

ফিরে তাকাল কিশোর। আমেরিকা হলে কি হবে? মানুষের চরিত্র হতো। আর বদলায়নি। আদিম যুগেই রয়ে গেছে। বিবেক-বুদ্ধি বেশি যাদের, তারা জোর করে খারাপ কাজ থেকে বিরত রাখে নিজেকে। যারা পারে না…যাকগে, মিসেস ব্রেকের দিকে তাকাল কিশোর, তারপর কি হলো?

মায়া হলো একজন শিক্ষানবীস, মিসেস ব্রেক বললেন। পুরোপুরি ডাইনী হতে হলে শুধু পশু বলি দিলে চলবে না, নরবলি দিতে হবে। শয়তান। উপাসকদের বিশ্বাস, যে যত বেশি মানুষ খুন করতে পারবে, কিংবা অন্যকে প্ররোচনা দিয়ে তার সাহায্যে ছলে-বলে-কৌশলে খুন করাতে পারবে, সে তত বেশি অলৌকিক ক্ষমতার অধিকারী হবে। বলি দেয়া আত্মাগুলো দখলে চলে আসবে তার। যে যত বেশি নিষ্ঠুর হবে, আত্মাগুলো তার আদেশ তত বেশি পালন করবে। আমার ছেলেকে বোকা পেয়ে প্রথম শিকার হিসেবে তাকে নির্বাচিত করেছিল মায়া।

কি করে জানলেন? জিজ্ঞেস করল রবিন। মায়ার সঙ্গে কথা বলেছিলেন? নাকি ছেলেকে জিজ্ঞেস করেছেন?

মিসেস ব্রেকের এক চোখের পানি গাল বেয়ে গড়িয়ে পড়ল। মোছার চেষ্টা করলেন না তিনি। ধরা গলায় বললেন, ওর সঙ্গে আর কখনও দেখা হয়নি আমার। গুদাম থেকে পালানোর দুদিন পর একদিন রাতদুপুরে ফোন। করল আমাকে। কেমন আছি জিজ্ঞেস করল। ওটাই তার সঙ্গে শেষ কথা। আর কথাও হয়নি, দেখাও না। নিখোঁজ হয়ে গেল।

মায়াকে জিজ্ঞেস করেননি ও কোথায় গেল?

না। তবে ওর বাবা-মার সঙ্গে দেখা করেছি।

কোথায়? গলা লম্বা করে সামনে মুখ বাড়িয়ে দিল কিশোর। কখন?

 মর্গে। ওদের মেয়েকে শনাক্ত করতে এসেছিল।

মায়াও মারা গেছে!

বিষণ্ণ ভঙ্গিতে মাথা ঝাঁকালেন মিসেস ব্রেক। হ্যাঁ। শুনতে হয়তো খারাপ লাগবে তোমাদের, কিন্তু তবু বলি, ও মরাতে আমি খুশি হয়েছি। বেঁচে থাকলে আমার ছেলের মত আরও কত ছেলের যে সর্বনাশ করত কে জানে। যা হোক, আমি সেদিন গুদামে পুলিশ নিয়ে গিয়ে দেখে আসার পর কি ঘটল বলি। গুদামটার ওপর সাদা পোশাকে নজর রাখল গোয়েন্দা পুলিশ। কিন্তু শয়তান উপাসকদের কেউ আর ফিরে এল না সেখানে। মায়ার নাম বললাম পুলিশকে। শুধু নামটাই জানাতে পেরেছিলাম, তখনও ওর পরিচয় জানতাম না। নাম আর চেহারার বর্ণনা।

একটা কথা, বাধা দিয়ে বলল কিশোর, ওর চুলের রঙটা বলতে পারেন?

সোনালি।

হু! চিন্তিত ভঙ্গিতে নিচের ঠোঁটে চিমটি কাটল একবার কিশোর।

 একথা কেন জানতে চাইলে? জিজ্ঞেস করল রবিন।

আছে, কারণ আছে। মিসেস ব্রেক, আপনি বলুন।

মায়া নামের কোন মেয়েকে খুঁজে বের করতে পারল না পুলিশ। ডেভিকেও না। ওর সন্ধান জানার চেষ্টা করতে লাগলাম আমি। পত্রিকায় বিজ্ঞাপন দিলাম। জানতাম, আর কোনদিন ফিরে আসবে না আমার ছেলে। খুন করে কোথাও ফেলে দেয়া হয়েছে ওকে। তবু, মায়ের মন বুঝ মানল না, দিলাম। এক রাতে পুলিশ ফোন করল। স্যান বার্নাডিনো ভ্যালি হাসপাতালে যেতে অনুরোধ করল আমাকে। একটা মেয়ের লাশ নাকি নেয়া হয়েছে। হাসপাতালে যার সঙ্গে মায়ার চেহারা মিলে যায়।

যাওয়ার ইচ্ছে ছিল না, পুলিশের অনুরোধ এড়াতে না পেরেই গেলাম। দেখা হলো মায়ার মা-বাবার সঙ্গে। মায়াকে শনাক্ত করলাম। ওর আসল নাম সারাহ। হার্ট অ্যাটাক হয়ে মারা গেছে। মরার আগে নাকি অদ্ভুত কাণ্ড করছিল সে। একটা বেড়াল বলি দিয়ে সারা গায়ে রক্ত মেখে, কালো মোম জ্বেলে, ঘরের মেঝেতে তারকা একে তার ওপর বসে শয়তানের উপাসনা করছিল। কিছুদিন থেকেই মেয়েকে নিয়ে চিন্তিত ছিলেন তার বাবা। চিৎকার শুনে তার ঘরে গিয়ে দেখেন মেঝেতে লুটিয়ে পড়ে আছে মেয়ে। অবস্থা খারাপ দেখে তাড়াতাড়ি হাসপাতালে নিয়ে গেলেন। হাসপাতালে যাওয়ার কিছুক্ষণ পর মারা গেল সে। মরার আগে পুলিশের কাছে স্বীকার করেছে ডেভিকে সে খুন। করেছিল।

দীর্ঘ একটা মুহূর্ত চুপ করে থেকে দম নিলেন তিনি। তারপর রবিনের দিকে তাকিয়ে বললেন, ডেভিকে তোমরা খুন করোনি। খুন করে মরুভূমিতে ফেলে রেখে এসেছিল তাকে মায়া।

কত তারিখ ছিল সেটা? জানতে চাইল কিশোর।

জুলাইর একতিরিশ।

রবিনের দিকে তাকাল কিশোর, ওই দিনই তোমরা অ্যাক্সিডেন্ট করেছিলে না?

হ্যাঁ

মাথা ঝাঁকাল কিলোর। মিসেস ব্রেকের দিকে ফিরল, তারপর?

মিসেস ব্রেক বললেন, সারাহ নিজের মুখে স্বীকার করেছে ডেভিকে ওইদিন খুন করেছে সে। ওইদিনই রাতে বেড়াল বলি দিয়ে উপাসনা করেছে। ওইদিনই মারা গেছে। হাসপাতালের মর্গে নিজের চোখে ওর লাশ দেখেছি। আমি। শুধু আমি একা নই, ওর মা-বাবাও দেখেছেন। ডাইনী তো আর হতে পারল না। শুধু শুধু ছেলেটাকে আমার খুন করল।

আবার একটা মুহূর্ত নীরব থাকার পর মিসেস ব্রেক বললেন, সবই বললাম তোমাদের। ডেভির লাশটা যে খুঁজে পেয়েছ তোমরা, শেয়াল-কুকুরে খাওয়ার জন্যে ফেলে না রেখে কবর দিয়ে এসেছ, সেজন্যে তোমাদের কাছে। আমি কৃতজ্ঞ। আবার গাল বেয়ে চোখের পানি গড়িয়ে পড়তে লাগল তার। কোনখানে দিয়েছ, মনে আছে? খুঁজে বের করতে পারবে?

পারব, মাথা কাত করল রবিন।

ঠিক আছে, একদিন নিয়ে যেয়ো আমাকে।

আচ্ছা।

আজ তাহলে উঠি আমরা, মিসেস ব্রেক? কিশোর বলল। অনেক রাত হলো। অনেক সময় নষ্ট করলাম আপনার..

সময় আর নষ্ট করলে কোথায়? বরং ডেভির খোঁজ জানিয়ে আমাকে কৃতজ্ঞ করে দিলে। অনেক ধন্যবাদ তোমাদেরকে। … কিশোর, সেরাতে তুমিও কি গাড়িতে ছিলে?

না, আমি ছিলাম না। বেড়াতে গিয়েছিলাম। আমি তখন লস অ্যাঞ্জেলেস থেকে বহুদূরে। রবিন আর মুসা আমার ঘনিষ্ঠ বন্ধু। ফিরে এসে যখন শুনলাম, মনটাই খারাপ হয়ে গিয়েছিল। মানুষ খুনের দায়ে ওরা জেলে যাবে, এটা ভাবতেও কষ্ট হচ্ছিল…

না জেনে শুধু শুধুই কষ্ট পেয়েছ তোমরা। খুন করেছে আরেকজন, ভোগান্তিটা গেল তোমাদের…

ওহহো, মিসেস ব্রেক, একটা কথা, কিশোর বলল, জিজ্ঞেস করতেই ভুলে গেছিলাম। মনে করতে হয়তো খারাপ লাগবে আপনার। তবু এত কথা যখন বললেন, এটাও জেনেই নিই। কিভাবে খুন করেছিল সারাহ, বলেছে?

কেঁপে উঠলেন মিসেস ব্রেক। ঠোঁটের কোণ কুঁচকে গেল। ঘুমের মধ্যে মাথার চাঁদিতে হাতুড়ি দিয়ে পিটিয়ে চোখা একটা পেরেক ঢুকিয়ে দিয়েছিল ডাইনীটা…

আর বলতে পারলেন না মিসেস ব্রেক। ফুঁপিয়ে কেঁদে উঠলেন।

তাকে শান্ত হওয়ার সময় দিল কিশোর। রবিনের দিকে তাকিয়ে জিজ্ঞেস করল, পেরেক-টেরেক কিছু দেখেছিলে তোমরা?

নাহ, মাথা নাড়ল রবিন। অত কিছু দেখার মত অবস্থা ছিল না কারও। সবাই খুব অস্থির হয়ে পড়েছিল। আতঙ্কিত।

হু। তারমানে খুজলে এখনও চাদিতে পেরেকটা পাওয়া যাবে।

চাদিতে পেরেক ঢোকালে তো মাথা থেকে রক্ত বেরোত। ঠোঁটের কোণ থেকে কেন?

সরু পেরেক ঢোকালে রক্ত আর কতটা বেরোবে? সামান্যই। ব্যথার চোটে মরার আগে নিশ্চয় জিভে কামড় লেগে গিয়েছিল ডেভনের। জিভ কেটে রক্ত বেরিয়ে ঠোঁটের কোণে লেগে গিয়েছিল। উঠে দাঁড়াল কিশোর। মিসেস ব্রেককে সান্তনা দেয়ার ভাষা খুঁজে পেল না। কোনমতে বলল, আজ তাহলে যাই, মিসেস ব্রেক…

বোসো। যাওয়ার আগে আরও একটা অদ্ভুত খবর শুনে যাও। পরদিন সারাহর বাবা মিস্টার জবার মর্গ থেকে মেয়ের লাশ আনতে হাসপাতালে গিয়েছিলেন। কবর দেয়ার জন্যে। পাওয়া যায়নি লাশটা। রহস্যময় ভাবে গায়েব হয়ে গিয়েছিল। পুলিশ অনেক চেষ্টা করেও হদিস করতে পারেনি লাশটার কি হয়েছিল।

এটা একটা খবর বটে। চোখমুখ কুঁচকে ফেলল কিশোর। মিস্টার জবারের ঠিকানাটা দিতে পারেন?।

নাম জানি। কোন শহরে বাস করেন সেটা জানি। কিন্তু ঠিকানা জিজ্ঞেস করিনি। পুরো নাম গ্রেগরি জবার। রিভারসাইডে থাকেন। ইনফরমেশন থেকে ওদের ফোন নম্বর জেনে নিতে পারলে ঠিকানা বের করা। কঠিন হবে না।

রবিনের দিকে তাকাল কিশোর, চলো। মিসেস ব্রেককে অনেক কষ্ট দিয়েছি আমরা। ওনার এখন একা থাকা দরকার।…অনেক ধন্যবাদ। আপনাকে, মিসেস ব্রেক। আমাদের দিয়ে যদি কোন রকম সাহায্য হবে মনে করেন কখনও, দ্বিধা-সঙ্কোচ না করে খবর দেবেন।

১৩.
জবারের বাড়ি যাওয়ার জন্যে অস্থির হয়ে উঠল কিশোর। ইনফরমেশন থেকে ঠিকানা জোগাড় করেছে। কিন্তু রবিন বলল আগে মারলাকে দেখতে যাওয়া দরকার। পার্কের মীটিং থেকে যাওয়ার সময় ওর মনের অবস্থা অত্যন্ত খারাপ ছিল।

মারলাদের বাড়ির সামনে পৌঁছে কিশোরকে গাড়িতে বসতে বলে, দেখতে চলল রবিন। মারলার ঘরের একটামাত্র জানালায় আলো জ্বলছে। বাকি পুরো বাড়িটাই অন্ধকার। বারোটা বাজতে কয়েক মিনিট বাকি। ভেজানো দরজা ঠেলে উঁকি দিল রবিন।

চিত হয়ে শুয়ে আছে মারলা। মৃদু শব্দে মিউজিক বাজছে। রবিনের সাড়া পেয়ে ফিরে তাকাল। চোখ কেমন ঘোর লাগা, লাল টকটকে। মাথার কাছের টেবিলে রাখা একটা আধখাওয়া মদের বোতল। অবাক হলো রবিন। মারলা তো মদ খায় না!

রবিন, বিড়বিড় করল মারলা, তুমি নাকি?

কেন দেখতে পাচ্ছ না? এগিয়ে গিয়ে বিছানার কাছে দাঁড়াল রবিন। কি। হয়েছে তোমার?

ছাতের দিকে তাকিয়ে ফোঁস করে নিঃশ্বাস ফেলল মারলা। কি হয়েছে? কিছুই না। খুব ভাল আছি আমি। ড্যানির যা অবশিষ্ট আছে, কাল নিয়ে আসবে। ওর মা আমাকে ফোন করে অনুরোধ করেছেন, একটা বাক্স কিনে নিয়ে যেতে পারব কিনা। ভাবতে পারো? দুই হপ্তা আগে রাস্তায় দেখে জোর করে বাজারে ধরে নিয়ে গিয়েছিলেন আমাকে, পছন্দ করে ড্যানিকে একটা প্যান্ট কিনে দেয়ার জন্যে। কাঁদতে শুরু করল সে। কথা জড়িয়ে গেল। আর এখন এল কফিন কিনে দেয়ার অনুরোধ।

ওর বাহুতে হাত রাখল রবিন। ড্যানির জন্যে তোমার চেয়ে কষ্ট আমার কম হচ্ছে না, মারলা। ও আমার বন্ধু ছিল। তত্ত্বাবধায়কের শয়তানি আমরা বন্ধ করবই। প্রতিশোধ নেব। কিশোর আর আমি অনেকখানি এগিয়ে গেছি। মরুভূমিতে পড়ে থাকা লোকটার মায়ের সঙ্গে কথা বলে এলাম

কোন আগ্রহ বোধ করল না মারলা। তত্ত্বাবধায়কের সঙ্গে লেগে সুবিধে করতে পারব না আমরা। বরং যা করতে বলে করে ওর হাত থেকে মুক্তি পাওয়া উচিত।

না, ওর কথা শুনব না আমরা।

শোনাই উচিত! নইলে সোফি আর ড্যানির অবস্থা হবে। বাঁচতে হলে ওর কথা শুনতেই হবে, ব্যথায় ককিয়ে উঠল মারলা। কপাল থেকে ঘাম গড়িয়ে পড়ল। বোতলটার দিকে বাঁ হাত বাড়াল, যদিও ডান হাত দিয়েই নেয়ার সুবিধে বেশি।

টান দিয়ে বোতলটা সরিয়ে ফেলল রবিন। অনেক খেয়েছ। ঘুমাও। এখন। কাল সকালে এসে দেখে যাব আবার।

বোতলটা দেয়ার জন্যে অনুরোধ করতে লাগল মারলা। নিজে উঠে রবিনের হাত থেকে কেড়ে নেয়ারও যেন শক্তি নেই। বাঁ হাতটা আরও বাড়িয়ে দিয়ে বলল, দাও, প্লীজ!

বারবার বা হাত বাড়াতে দেখে অবাক হলো রবিন। সন্দেহ হলো ওর। একটানে মারলার গায়ের ওপর থেকে চাদরটা সরিয়ে ফেলল।

মারলার ডান হাতে ব্যান্ডেজ বাধা। আনাড়ি হাতে বেঁধেছে। রক্তে ভিজে গেছে। রক্ত লেগে গেছে হাতটা বিছানার যেখানে ফেলে রেখেছিল সেখানকার চাদরে।

ডান হাতের তর্জনীটা নেই দেখাই যাচ্ছে।

মারলা! চিৎকার করে উঠল রবিন। তুমি কি মানুষ! করলে কি করে একাজ! নিজের আঙুল নিজে কেটে ফেললে!

উঠে বসল মারলা। চোখেমুখে রাগ আর ভয় একসঙ্গে ফুটেছে। আর কি। করতে পারতাম? একটা আঙুলই তো শুধু গেছে। যাক। প্রাণটা তো বাচল। জানো, খুব একটা কষ্ট হয়নি। ভালমত মদ খেয়ে মাতাল হয়ে নিলাম। তারপর ধারাল ছুরি দিয়ে কষে এক পোচ। ব্যস, গেল আলগা হয়ে। চিঠিটার সঙ্গে একটা খামে ভরে রেখেছি…,

থামো! আর শুনতে চাই না!

থামল না মারলা। ওটা এখন নিয়ে যেতে হবে ক্লডিয়ার কাছে। বিজ্ঞপ্তিতে তাই বলেছে। ডাকে তো আর পাঠানো যাবে না। রক্ত দেখলেই সন্দেহ করবে। কি আর করব? নিজেকেই বয়ে নিয়ে যেতে হবে। খামটা একটা পলিথিনের ব্যাগে ভরে নিয়ে যাব।

কাজটা করা তোমার মোটেও উচিত হয়নি…

এটাই উচিত হয়েছে। তত্ত্বাবধায়ক মানুষ না। পিশাচ! সোফি আর ড্যানির কি দুর্গতি করেছে দেখলেই তো। যেখানে খুশি যেতে পারে সে। যা ইচ্ছে করতে পারে। এর পরেও ওকে ঘটানোর সাহস হবে? কথা না শুনলে। কি ঘটত বুঝেই একাজ করেছি। টুকরো টুকরো হয়ে কিংবা ছাই হয়ে মরার চেয়ে একটা আঙুল খোয়ানো অনেক ভাল।

হতাশ ভঙ্গিতে মাথা নাড়তে নাড়তে রবিন বলল, কি জানি কোনটা ভাল! কিন্তু এখন তুমি ওই শয়তানের তারকায় ঢুকে পড়েছ।

তাতে কি হয়েছে? একটা আঙুলের বিনিময়ে বেঁচে তো গেলাম।

কি জানি বাচলে না আরও মরলে! একদিন হয়তো আরও বেশি পস্তাতে হতে পারে এর জন্যে।…ডাক্তারের কাছে নিয়ে যাব? যাবে?

অদ্ভুত দৃষ্টিতে রবিনের দিকে তাকাল মারলা। সাহায্য লাগবে না। আমি নিজেই গাড়ি চালাতে পারব। মাত্র তো একটা আঙুল গেছে। বাকি নয়টাই এখনও ঠিক। তুমি কি ভেবেছ একটা আঙুল বাদ যাওয়াতেই পঙ্গু হয়ে গেছি আমি?

তোমার আব্বা-আম্মাকে ডাকব?

আহ, বললাম তো আমার কোন সাহায্য লাগবে না, বিরক্ত হলো। মারলা। এখন ওদের দেখালে হুলস্থুল কাণ্ড বাধিয়ে দেবে। যে জন্যে নিজের আঙুল খোয়ালাম, সেটাও আর করতে দেবে না। কথার অবাধ্য না হয়েও তত্ত্বাবধায়কের আক্রোশ থেকে বাঁচতে পারব না তখন। বরং সকলেই জানুক। ততক্ষণে ব্যথাও শুরু হবে, তত্ত্বাবধায়কের ফাঁদ থেকেও বেরিয়ে আসব। ডাক্তারের কাছে যাওয়ার প্রয়োজন মনে করলে নিজেই যেতে পারব… তুমি যাও। এখানে কিছু আর করার নেই। বোতলটা দিয়ে যাও দয়া। করে।

*

গাড়িতে বসে অস্থির হয়ে উঠেছে কিশোর। এত দেরি করছে কেন রবিন? নেমে গিয়ে দেখে আসার কথা যখন ভাবছে এই সময় এল সে। সব কথা জানাল। জবারের সঙ্গে দেখা করে এসেই ক্লডিয়াদের বাড়িতে যাবে, ঠিক করল ওরা। মারলার পরের নামটা ক্লডিয়ার। তত্ত্বাবধায়ক এরপর ওর নামেই মেসেজ পাঠাবে। মারলা কি করেছে সেটা জানিয়ে ক্লডিয়াকে সাবধান করে দেয়া দরকার।

গাড়ি চালাচ্ছে রবিন। পাশে চুপচাপ বসে আছে কিশোর। নিচের ঠোঁটে চিমটি কাটছে।

কি ভাবছ? রবিনের চোখ সোজা সামনের দিকে। ঝলমলে জ্যোৎস্নার বান ডেকেছে যেন। আকাশে পূর্ণ চাঁদ। পূর্ণিমা নাকি আজ? আচ্ছা, শয়তান উপাসকরা কি পূর্ণিমাকে বেছে নেয়? নাকি অমাবস্যা?

সেটা নির্ভর করে কোন ধরনের পূজা ওরা করছে।

কিশোর, একটা কথা ভাবছি। আমাদের এই তত্ত্বাবধায়কের সঙ্গে ওই শয়তান উপাসকদের কোন সম্পর্ক নেই তো?

সোজা হলো কিশোর। আমিও এতক্ষণ ধরে এই কথাটাই ভাবছি…

*

রিভারসাইডে পৌঁছে মিস্টার জবারের বাড়িটা খুঁজে বের করতে পুরো একটা ঘণ্টা লেগে গেল ওদের। দুজনে একসঙ্গে এসে দাঁড়াল তার দরজার সামনে।

শহরের দরিদ্রতম এলাকায় বাস করেন। এখানে পুরো ব্লকের সব বাড়িই পুরানো। চাঁদের আলোয় বিচিত্র দেখাচ্ছে, যেন কার্ডবোর্ডের তৈরি ছাউনি সব।

মিস্টার জবারের বাড়িটা আরও বেশি পুরানো। মলিন, বিবর্ণ, হতদরিদ্র চেহারা।

 দরজায় থাবা দিল কিশোর। বেশ কয়েকবার থাবা দেয়ার পর দরজা খুলে। দিলেন একজন বয়স্ক ভদ্রলোক। ছেঁড়া পর্দার ওপাশ থেকে উঁকি দিলেন। বাড়িটার চেহারার সঙ্গে মিল রাখতেই যেন পরনের পোশাকটাও তার অতি পুরানো।

কি? জিজ্ঞেস করলেন জবার।

আমরা আপনার মেয়ের ব্যাপারে কথা বলতে এসেছি, কিশোর বলল। যাদের সঙ্গে মিশেছিল, তারা আবার জ্বালানো শুরু করেছে। আমরা ওদের শয়তানি বন্ধ করতে চেষ্টা করছি। সেজন্যে আপনার সাহায্য দরকার।

কে তোমরা?

আমার নাম কিশোর। ও রবিন। আমরাও ওদের শয়তানির শিকার। সাংঘাতিক বিপদে ফেলে দিয়েছে। উদ্ধার পেতে চাই।

সারাহকে চিনতে নাকি তোমরা?

না। তবে তার সব কথা জানি। কিভাবে মারা গেছে শুনেছি। মারা যাওয়ার আগে যে লোকটাকে খুন করেছে তার কথাও জানি।

ওই ইবলিসগুলোর সঙ্গে মেশার আগে একটা পিঁপড়ে মারারও ক্ষমতা। ছিল না ওর। কি মেয়েটাকে কি বানিয়ে ফেলল! কেঁপে উঠল বৃদ্ধের কণ্ঠ। এসো। ভাল ছেলে বলেই মনে হচ্ছে তোমাদের। দেখি, কি সাহায্য করা যায়।

মিসেস জবারকে ডিস্টার্ব করব না তো আবার? বিনীত ভঙ্গিতে বলল কিশোর।

না না, ও ঘুমের বড়ি খেয়ে ঘুমাচ্ছে। একটু আস্তে কথা বললেই হবে। মেয়েটা মারা যাওয়ার পর থেকেই ঘুম-নিদ্রা একেবারে গেছে বেচারির। কড়া কড়া ঘুমের ওষুধ খেয়ে ঘুমাতে হয় এখন।

 বসার ঘরে ওদেরকে নিয়ে এলেন মিস্টার জবার। বয়েস ষাটের কাছাকাছি হবে। সারাহ্ নিশ্চয় ওদের বেশি বয়েসের সন্তান। কিংবা পালিতা কন্যাও হতে পারে।

রবিন আর কিশোরকে বসতে দিয়ে বললেন, হ্যাঁ, বলো এখন, কি জানতে চাও?

কি করে মারা গেল আপনার মেয়ে? জানতে চাইল কিশোর। সে একাই কথা বলছে। রবিন চুপ করে আছে।

যেদিন মারা গেল সেদিন রাতে ওর ঘর থেকে একটা চিৎকার শুনলাম। মনে হলো প্রচণ্ড ব্যথায় চিৎকার করছে। দৌড়ে গিয়ে দেখি বুক চেপে ধরে মেঝেতে গড়াগড়ি করছে সারাহ। বুঝলাম হার্ট অ্যাটাক হয়েছে। তাড়াতাড়ি হাসপাতালে নিয়ে গেলাম। ডাক্তাররা অনেক চেষ্টা করেছে। কিন্তু বাঁচাতে পারল না। বুক চেপে ধরে কাশতে লাগলেন জবার। অবস্থা দেখে মনে হলো যেন তাঁরই হার্ট অ্যাটাক হয়ে যাবে। অনেক কষ্টে কাশি থামিয়ে জিজ্ঞেস করলেন, আমার মেয়ে মানুষ খুন করেছে একথা তোমাদের কে বলল?

মিসেস জোসেফিনা ব্রেক।

বেচারি, একটা সেকেন্ড মুখ নিচু করে রাখলেন মিস্টার জবার। মুখ তুলে জিজ্ঞেস করলেন, আমার কাছে কি জানতে চাও?

আপনার মেয়ের যে কোন বন্ধুর নাম, যে ওই শয়তান উপাসকদের সঙ্গে জড়িত ছিল, কিংবা এখনও আছে।

ওর কোন বন্ধু ছিল না। ও ছিল একেবারে একা। নিঃসঙ্গ। এত সুন্দরী ছিল, কিন্তু কোন দিন কোন ছেলেবন্ধু জোটেনি। কোন ছেলে এসে ওর সঙ্গে যেচে বন্ধুত্ব করতে চায়নি। খুব অবাক লাগত আমার। কোন মেয়ে ওকে কখনও ফোন করত না। কেন, কখনও বুঝতে পারিনি। এখনও পারি না। জন্মের পর থেকেই খুব শান্ত ছিল মেয়েটা। হৈ-হট্টগোল পছন্দ করত না। কারও সঙ্গে কথা বলত না। একা একা নিজের মত থাকত। সেই মেয়েটাই শেষে কি হয়ে গেল!

কার সঙ্গে প্রথম মেলামেশা করেছিল, জানেন নাকি? এতক্ষণে একটা প্রশ্ন করল রবিন। কথা তো সে নিশ্চয় কারও সঙ্গে বলেছে। নইলে শয়তান উপাসকদের খপ্পরে পড়ল কি করে?

নাহ, জানি না! ক্ষোভের সঙ্গে জবাব দিলেন মিস্টার জবার। যদি জানতাম এই অবস্থা হবে, তাহলে তো কড়া নজরই রাখতাম। কি করে যে ওই ইবলিসগুলোর সঙ্গে পরিচয় হলো, কিছুই বলতে পারব না।

এদিক ওদিক তাকাতে গিয়ে কয়েকটা বাধানো ছবির ওপর দৃষ্টি আটকে গেল রবিনের। একটা বুকশেলফের ওপর দাঁড় করানো। জবারদের পারিবারিক ছবি।

চেয়ার থেকে উঠে পায়ে পায়ে সেগুলোর দিকে এগিয়ে গেল সে। একটা ছবিতে একা একটা মেয়ে বসে আছে। লাল চুল। সবুজ চোখ। বেড়ালের চোখের মত জ্বলছে। মেয়েটার চোখ দেখলেই মনে হয় মানসিক রোগী। কোন সুস্থ-স্বাভাবিক মানুষ এরকম করে তাকায় না। হাত নেড়ে কিশোরকে ডাকল রবিন।

কাছে এসে দাঁড়াল কিশোর, কি?

দেখো তো চিনতে পারো নাকি?

একবার তাকিয়েই বলে উঠল কিশোর, বিকেলে মুসাকে ডেকেছিল যে সেই মেয়েটার মত না?

মাথা ঝাঁকাল রবিন। হ্যাঁ। কেবল চুলের রঙ বাদে।

ফিরে তাকাল কিশোর, মিস্টার জবার, সারাহর কোন যমজ বোন ছিল?

না তো! উঠে এলেন তিনি। কেন?

ছবির দিকে আঙুল তুলল কিশোর, আজ বিকেলে অবিকল এই চেহারার একটা মেয়েকে দেখেছি আমরা।

কাকে দেখেছ কে জানে। আমার মেয়ে মারা গেছে পনেরো দিন আগে। ওকে দেখতেই পারো না।

কিন্তু দেখেছি, জোর দিয়ে বলল রবিন, কোন সন্দেহ নেই আমার।

অসম্ভব! জোর দিয়ে বললেন মিস্টার জবার।

দ্বিধায় পড়ে গেল রবিন, চেহারার তো কোন অমিল নেই। চুলের রঙে মিলছে না যদিও। কিন্তু সেটাও কোন ব্যাপার নয়। হেয়ার ড্রেসারের দোকানে গিয়ে যে কেউ লাল চুলকে সোনালি করিয়ে নিতে পারে।

ঠিক বলেছ, ওর সঙ্গে একমত হয়ে বলল কিশোর। মিস্টার জবার, আপনি যা-ই বলুন না কেন, আপনার মেয়ে বেঁচে আছে…

কি বলছ তোমরা মাথায় ঢুকছে না আমার! নিজের চোখে ওকে মর্গে মৃত দেখে এলাম…

কিন্তু পরদিন গিয়ে আর লাশটা খুঁজে পাননি…

পাইনি। তাতে অত অবাক হওয়ার কিছু নেই। হাসপাতালের মর্গ থেকে লাশ গায়েব হওয়াটা নতুন ঘটনা নয়। কঙ্কাল বিক্রির লোভে ডোমেরাই অনেক সময়…

উত্তেজিত হয়ে সবাই কিছুটা জোরে জোরে কথা বলা শুরু করেছিল, তাতে ঘুম ভেঙে গেল মিসেস জবারের। ভেতরের ঘর থেকে ডেকে জিজ্ঞেস করলেন, গ্যারি, কার সঙ্গে কথা বলছ?

কারও সঙ্গে না, মাই ডিয়ার, জবাব দিলেন মিস্টার জবার। ঘুম আসছে না তো, একা একাই। তুমি ঘুমাও। আমি আসছি একটু পরেই, রবিন আর কিশোরের দিকে তাকিয়ে হাত নেড়ে ফিসফিস করে বললেন, জলদি পালাও। তোমাদের দেখলে সারারাতেও আর ঘুমাবে না। বকবক করতেই থাকবে।

বকবকে কিশোরেরও বড় ভয়। রবিনের হাত ধরে টেনে নিয়ে চলল। দরজার কাছে গিয়ে ফিরে তাকিয়ে বলল, মিস্টার জবার, পরে আপনার সঙ্গে যোগাযোগ করব।

 রবিনকে নিয়ে ঘর থেকে বেরিয়ে এল সে। বাইরে বেরিয়েই বলে উঠল, সারাহকেই দেখেছি আমরা। সেরাতে মারা যায়নি সে। হার্ট অ্যাটাকে অনেক সময় কমাতে চলে যায় মানুষ। মৃত্যুর সমস্ত লক্ষণ ফুটে ওঠে শরীরে। ডাক্তাররাও ভুল করে ফেলেন। সারাহর ক্ষেত্রেও নিশ্চয় ওরকম কিছু ঘটেছিল। হুঁশ ফেরার পর পালিয়েছে।

হ্যাঁ, এটা হওয়া বিচিত্র নয়। এমনও হতে পারে হার্ট অ্যাটাকটা ছিল তার বাহানা। মেডিটেশন করে করে এত ক্ষমতাই অর্জন করেছে, ইচ্ছে করলে সুপ্তির এমন এক জগতে চলে যেতে পারে, যাতে মনে হয় মরেই গেছে…অনেক পীর-ফকির তো এসব করেই মানুষকে ধোকা দেয়

জানি! চিন্তিত ভঙ্গিতে মাথা দোলাল কিশোর। জলদি গাড়িতে ওঠো। মেয়েটাকে খুঁজে বের করতে হবে।

ক্লডিয়াদের ওখানে যাব না?

যাও। ওকে সাবধান করা দরকার। তাড়াতাড়ি করো।

*

এত রাতেও ক্লডিয়াদের গেট খোলা। হাঁ হয়ে খুলে আছে। হয় কেউ গাড়ি নিয়ে ঢুকেছে, ঢোকার পর আর বন্ধ করেনি। নয়তো কেউ তাড়াহুড়ো করে বেরিয়ে গেছে। লাগানোর সময় ছিল না।

সোজা গাড়িবারান্দায় ঢুকল রবিন। গাড়ি থামাল। নেমে গিয়ে বেল বাজাল। খুলে দিলেন কুড়িয়ার বাবা মিস্টার নিউরোন। পরনে পাজামা। ঘুম থেকে উঠে এসেছেন। রবিনকে চেনেন।

এত রাতে তোমারও দরকার পড়ল নাকি ক্লডিয়াকে? কণ্ঠস্বরেই বোঝা গেল মেজাজ ভারী হয়ে আছে তার। কোন কারণে খাপ্পা। পুলিশের লোক। চোর-ডাকাত নিয়ে কারবার। মেজাজ খিঁচড়ে থাকাটা অস্বাভাবিক না।

মানে! অবাক হলো রবিন। কি বলছেন, আঙ্কেল? আরও কেউ এসেছিল নাকি?

কি যে সব হয়েছে আজকাল তোমাদের, বুঝি না! আমাদের কি অমন বয়েস ছিল না নাকি? রাত দুপুরে যত্ত সব জরুরী কাজ পড়ে গেল সবার। তোমার দেখা করাটাও নিশ্চয় জরুরী?

সত্যি বলছি, আঙ্কেল, আসলেই জরুরী। ক্লডিয়াকে একটু ডেকে দেবেন, প্লীজ?

ও কি বাড়ি আছে নাকি যে ডেকে দেব। খানিক আগে মারলা এসেছিল। হাতে করে একটা পলিথিনের ব্যাগ নিয়ে এসেছিল। ডান হাতে তোয়ালে জড়ানো। কি যে বলল ক্লডিয়াকে কে জানে। একটু পরেই দেখি হন্তদন্ত হয়ে বেরিয়ে যাচ্ছে। জিজ্ঞেস করলাম, কোথায় যাচ্ছিস? বলে, মুসাদের বাড়ি। …কেন?: জরুরী কাজ আছে। এজন্যেই তো বলছি রাত দুপুরে এমন কি কাজ পড়ে গেল যে… সরাসরি রবিনের দিকে তাকালেন মিস্টার নিউরোন। কোথাও যাওয়ার কথা আছে নাকি তোমাদের?

আছে বলাটাই নিরাপদ ভেবে তা-ই বলে দিল, রবিন। পুলিশী সন্দেহ এবং জেরা এড়ানোর জন্যে। জেরার মধ্যে পড়লেই ফাস করে দিতে হবে সব। কোন উপায় থাকবে না। তার পেট থেকে সমস্ত কথা আদায় করে নেবেন মিস্টার নিউরোন। এখনও সব কথা পুলিশকে জানানোর জন্যে তৈরি নয় ওরা।

বেরোনোর সময় সঙ্গে করে কিছু নিয়ে গেছে? জানতে চাইল রবিন।

হ্যাঁ। একটা পলিথিনের ব্যাগে করে কি যেন নিয়ে গেল।

অনেক ধন্যবাদ আপনাকে, আঙ্কেল। শুধু শুধু এত রাতে কষ্ট দিলাম। সরি।

কিন্তু ঘটনাটা কি…কোথায় যাচ্ছ তোমরা?

পর্বতে, বলার সময় মিস্টার নিউরোনের দিক থেকে চোখ সরিয়ে রাখল রবিন। মিথ্যে কথা ধরা পড়ে যাওয়ার ভয়ে। তাড়াতাড়ি এসে গাড়িতে উঠল।

দরজায় দাঁড়িয়ে তখনও ওদের দিকে তাকিয়ে আছেন মিস্টার নিউরোন। চিন্তিত মনে হচ্ছে তাকে। হাজার হোক পুলিশের লোক। সন্দেহটা বোধহয় ঠিকই করে বসেছেন।

গাড়িতে উঠে কিশোরকে সব জানাল রবিন। তারপর বলল, ব্যাপারটা মোটেও ভাল ঠেকছে না আমার, কিশোর। ক্লডিয়া মুসাদের বাড়ি গেল কেন?

তাই বললেন নাকি মিস্টার নিউরোন? নিশ্চয় তত্ত্বাবধায়কের কাজে গেছে, তীক্ষ্ণ হয়ে উঠল কিশোরের গলা। আমার দৃঢ় বিশ্বাস মারলার কাটা আঙুল পাওয়ার সঙ্গে সঙ্গে মুসাকে জানানোর জন্যে ক্লডিয়াকে জরুরী কোন মেসেজ দিয়েছে তত্ত্বাবধায়ক। জলদি যাও এখন মুসাদের বাড়িতে।

ক্ষতির আশঙ্কা করছ নাকি তুমি?

সে তো বটেই।

 কি ক্ষতি?

স্টার্ট দাও, বলছি। তোমার নামটা নেই কেন চিঠিতে, বুঝে ফেলেছি আমি। রবিন, ভয়ানক বিপদের মধ্যে রয়েছ তুমি আর মুসা!

.

১৪.
চোখ মেলল মুসা। আবার দুঃস্বপ্ন দেখেছে। কদিন ধরে যে কি হয়েছে তার বুঝতে পারছে না। ঘুমালেই দুঃস্বপ্ন দেখে।

ছাতের দিকে চোখ পড়ল। পরিচিত ছাত। নিজেদের বাড়ি।

পাশ ফিরে তাকাল। বিড়ালের মত কুণ্ডলী পাকিয়ে সোফায় ঘুমাচ্ছে। ক্রিসি। নিজের ঘরে যেমন ঘুমাত, তেমনি ভাবেই। কিছুতেই ওকে বিছানায় শুতে রাজি করাতে পারেনি মুসা।

হাত-পা টানটান করে দিয়ে আড়মোড়া ভাঙল মুসা। পা লম্বা করে দিয়ে গড়িয়ে গড়িয়ে নেমে এল বিছানা থেকে। মুখের ভেতরটা শুকনো। মাথা ধরেছে। কদিন ধরে এই ব্যথাটা লেগেই আছে, কখনও টিপ টিপ করে, কখনও তীব্র। ব্যথা কমানোর ওষুধ খেয়েও পুরোপুরি সারানো যাচ্ছে না। সেই সঙ্গে অদ্ভুত একটা ঘোর লাগা ভাব। সেই সঙ্গে ক্লান্তি। বহুবার বলেছে ক্রিসিকে। গুরুত্বই দেয়নি সে। হেসে উড়িয়ে দিয়েছে।

 জানালার কাছে এসে বাইরে রাতের শহরের দিকে তাকাল সে। নির্জন রাস্তা। পৃথিবী মনে হচ্ছে না। যেন অন্য কোন গ্রহ। নিজের শরীরটাকেও নিজের লাগছে না তার। পেশিতে পেশিতে ব্যথা। একটা অদ্ভুত ব্যাপার হলো। কোনমতেই তাকে কাছছাড়া করতে চাইছে না ক্রিসি। কোন না কোন ছুতোয় সঙ্গে রয়ে যাচ্ছে। বিকেলে মীটিং থেকে ধরে নিয়ে যেতে চেয়েছিল নিজের বাসায়। মুসা রাজি হয়নি। শেষে যেচে-পড়েই ওর সঙ্গে চলে এসেছে ওদের বাড়িতে। খানিকটা গাইগুই করলেও চক্ষুলজ্জায় সরাসরি মানা করতে পারেনি মুসা।

কিন্তু কেন?

কি চায় ওর কাছে ক্রিসি?

 কেন ওর সঙ্গে ছায়ার মত লেগে আছে?

এতদিনে বুঝে গেছে শুধু ম্যাসাজ করার জন্যে ওকে ডেকে নেয়নি সে। তাকে দিয়ে কিছু একটা করাতে চায়। যে কারণে আটকে রেখেছে। নিজের চোখে চোখে রেখেছে। কি করতে হবে সেটা এখনও বলেনি। তবে বলবে। শীঘ্রি। অনুমান করতে পারছে মুসা।

গেট দিয়ে একটা গাড়ি ঢুকল। এঞ্জিনের আওয়াজ শোনা গেল। গাড়ি বারান্দায় এসে থামল গাড়িটা।

ফিরে তাকাল মুসা।

জেগে গেছে ক্রিসি। ওর সবুজ চোখ পুরোপুরি সজাগ। ঘুমের সামান্যতম ছোঁয়া নেই। বিড়ালের মত। বিড়াল যেমন জাগার সঙ্গে সঙ্গে সতর্ক হয়ে যায়, ঠিক তেমনি।

এত রাতে কে? দরজার দিকে এগোতে গেল মুসা।

বাধা দিল ক্রিসি। দাঁড়াও ডাকুক আগে। তোমার কাছেই এসেছে।

সদর দরজায় ঘণ্টা বাজল। চোখের ইশারা করল ক্রিসি, এবার যাও। সাবধান থাকবে।

কেন?

 যা বললাম কোরো। আমার কথার অবাধ্য হলে বিপদে পড়বে।

থমকে গেল মুসা। হুমকি দিল নাকি ওকে ক্রিসি? ওর কণ্ঠস্বর এরকম বদলে গেছে কেন?

আবার ঘণ্টা বাজল। ক্রিসির ব্যাপারটা নিয়ে ভাবতে ভাবতে দরজার দিকে এগোল মুসা। নিচে নেমে দরজা খুলে দিল। ও ভেবেছিল রবিন কিংবা কিশোর হবে। কিন্তু ক্লডিয়াকে আশা করেনি। ওর হাতে একটা পলিথিনের ব্যাগ।

তুমি!

হ্যাঁ, ভোতা, শুকনো গলায় বলল ক্লডিয়া, তোমার জন্যে এনেছি এটা। ব্যাগটা বাড়িয়ে দিল, নাও। যা খুশি করো এটা নিয়ে।

ব্যাগটা নিল মুসা, ঘটনাটা কি, বলো তো?

মারলা তার কাজ সেরে চিঠিটা পৌঁছে দিয়েছে আমাকে, কেমন যান্ত্রিক গলায় বলল ক্লডিয়া। ওকে যা করতে বলা হয়েছে সে করেছে। আমাকে যা বলা হয়েছে এখন আমি সেটা করলাম।

কে বলেছে?

তত্ত্বাবধায়ক। আমাদের ডাকবাক্সে একটা নোট পেয়েছি। দুটো মেসেজ লেখা আছে তাতে। একটা আমার জন্যে। একটা তোমার জন্যে। ব্যাগের মধ্যে আছে সেটা। আর একটা পিস্তল আছে।

পিস্তল?

 হ্যাঁ, আমার আব্বারটা। তত্ত্বাবধায়ক তোমার কাছে পৌঁছে দেয়ার হুকুম দিয়েছে আমাকে। মেসেজ পড়লেই সব জানতে পারবে। যা যা দিলাম এই ব্যাগে, সব তোমার প্রয়োজন হবে।

এই সময় মুসার পাশে এসে দাঁড়াল ক্রিসি।

দেখে চোখ বড় বড় হয়ে গেল ক্লডিয়ার। এক পা পিছিয়ে গেল।

দাত বের করে দরাজ হাসি হাসল ক্রিসি। পিস্তলটাতে গুলি আছে তো, ক্লডিয়া?

ঢোক গিলল ক্লডিয়া। আপনাকে চেনা চেনা লাগছে?

চেনা মানুষকে তো চেনাই লাগবে, রহস্যময় কণ্ঠে জবাব দিল ক্রিসি। সময় যাক, আরও ভাল করে চিনতে পারবে। তোমাকে যা করতে বলা হয়েছে, করেছ নিশ্চয় ঠিকঠাক মত?

আ-আপনাকেও কিছু করতে বলেছে নাকি তত্ত্বাবধায়ক?

হেসে উঠল ক্রিসি। কথা কম বলো। ভাগো এখন, যাও। ক্লডিয়ার মুখের ওপর দড়াম করে দরজাটা লাগিয়ে দিল সে। মুসার দিকে ঘুরে দাঁড়াল। ব্যাগ খোলো।

ব্যাগের ভেতরে হাতড়াতে লাগল মুসা। ক্লডিয়া তার বাবার পিস্তলটা নিয়ে এসেছে। বের করে হাতে নিল। বলে গেছে গুলি ভরা আছে। দেখার প্রয়োজন বোধ করল না সে। মাথার মধ্যে কেমন করছে। ঘোরটা যেন। বাড়ছে। গুলিয়ে যাচ্ছে সবকিছু। এমন লাগছে কেন?

পিস্তলটা একহাতে নিয়ে আবার ব্যাগ হাতড়াল মুসা। মারলার কাটা আঙুলটা বের করে আনল। সঙ্গে সঙ্গে হাত থেকে ফেলে দিল ওটা। ব্যাগ। আর পিস্তলটাও পড়ে গেল মেঝেতে। ভাগ্য ভাল, ঝাঁকুনি লেগেও গুলি ফুটল না।

 কাটা আঙুল এবং পিস্তল, দুটোই মাটি থেকে কুড়িয়ে নিল ক্রিসি। আঙুলটা নিজের পকেটে ভরে পিস্তলের চেম্বার খুলল। খোলার ভঙ্গি দেখেই বোঝা গেল এ কাজে অভ্যস্ত সে। ব্যবহার করতে জানে।

ম্যাগাজিন গুলিতে ভর্তি।

খলখল করে হেসে উঠল ক্রিসি। আজকের রাতটা হবে আমাদের মহাআনন্দের রাত। জলদি তোমার মেসেজটা পড়ে ফেলো।

 কাঁপা হাতে ব্যাগ থেকে কাগজের টুকরোটা বের করল মুসা। দোমড়ানো লাল কাগজে লেখা নোট। জানালা দিয়ে আসা চাঁদের উজ্জল আলোয় লেখাটা পড়ার চেষ্টা করল সে কষ্ট হলো বুঝতে, তবে পড়তে পারল। উল্টো করে লেখা বাক্যটার মানে করলে হয়:

রবিনের খুলি উড়িয়ে দাও

 নোটটাও হাত থেকে খসে পড়ে গেল মুসার। আমি পারব না!

পারবে, পারবে। না পারার কোনই কারণ নেই। নইলে কি ঘটবে জানো? জেলে যেতে হবে তোমাকে।

গেলে যাব। তবু রবিনকে খুন করতে পারব না আমি। মাথা খারাপ নাকি!

তাহলে তোমাকে খুন হতে হবে, কঠিন হয়ে গেল ক্রিসির কণ্ঠ। তারপরও বাঁচবে না রবিন। তাকে খতম করার ব্যবস্থা করা হবে। একবার যখন টার্গেট হয়ে গেছে, তত্ত্বাবধায়কের হাত থেকে তার নিস্তার নেই…

তত্ত্বাবধায়কের কথা আপনি জানলেন কি করে?

মুচকি হাসল ক্রিসি। কারণ আমিই তত্ত্বাবধায়ক। এতক্ষণে তোমার বুঝে যাওয়ার কথা। আমি তো ভাবলাম বুঝে গেছ।

মাথার ঘোলাটে ভাবটা কাটছে না মুসার। ঘোরটা যাচ্ছে না। ভাবল, আবার দুঃস্বপ্ন দেখতে আরম্ভ করেছে। কিন্তু এভাবে খুন-খারাপি করে, একজনকে দিয়ে আরেকজনকে খুন করিয়ে লাভটা কি আপনার?

লাভ আছে। আমার গুরু বলেছেন নিজের হাতে খুন করার চেয়ে অন্যকে দিয়ে খুন করিয়ে মৃত আত্মাগুলোর মালিক হতে পারলে অনেক বেশি ক্ষমতাশালী হওয়া যায়। কারণ এতে চালাকির দরকার হয়। শয়তান নিজে চালাক। তাই চালাক মানুষকে পছন্দ করে। আমি নিজে কতটা চালাক সেটা বোঝার জন্যে, এবং একই সঙ্গে আত্মার মালিক হওয়ার জন্যে এই ফাঁদ পেতেছি আমি। তোমাদের টার্গেট করেছি। কনসার্টের টিকেটগুলো তোমাদের কাছে আমিই পাঠিয়েছিলাম। বোকার মত আমার ফাঁদে ধরা দিয়েছ তোমরা।

তোমরা কনসার্ট থেকে ফেরার আগে ডেভন গাধাটাকে খুন করে নিয়ে গিয়ে রাস্তায় ফেলে রেখেছিলাম। কাকতালীয় ভাবে হেডলাইট নিভিয়ে গাড়ি চালিয়ে আমার সুবিধে করে দিলে তোমরা। আমার বিশ্বাস, এ ব্যাপারে আমাকে সাহায্য করেছেন খোদ শয়তান। লোকটাকে যে তোমরাই খুন। করেছ এটা তোমাদের বোঝাতে কোন কষ্টই হলো না আমার। চিঠি দিয়ে তখন তোমাদের ব্ল্যাকমেইল করা সহজ হয়ে গেল আমার জন্যে। ঘাবড়ে গিয়ে সোফি অ্যাক্সিডেন্ট করে মারা যাওয়াতে আরও ভড়কে গেলে তোমরা। ওকে আর আমার নিজের হাতে মারতে হয়নি। তবে আমার চিঠি পাওয়াতেই ঘাবড়ে গিয়ে অ্যাক্সিডেন্ট করেছে সে। ওর আত্মার মালিক তাই আমি। শয়তানি হাসি ফুটল ক্রিসির ঠোঁটে। ড্যানিকে আমিই পুড়িয়ে মেরেছি। আমার অবাধ্য হয়ে পালিয়ে বাঁচতে চেয়েছিল বলে ভীষণ রাগ হয়েছিল আমার। তবে ওর খোঁজ দেয়ার জন্যে তোমাকে একটা ধন্যবাদ দিতেই হয়…

আমি খোঁজ দিয়েছি! মূসা অবাক। কখন?

সেরাতে ওকে ফোন করাটা মোটেও উচিত হয়নি তোমার। ফোন করে নিজের অজান্তেই আমাকে জানিয়ে দিলে ও কোথায় আছে…

রাগ মাথাচাড়া দিচ্ছে মুসার মগজে। পা বাড়াতে গেল সে।

পিস্তল নেড়ে নিষেধ করল ক্রিসি, উঁহু! মারা পড়বে! একটু এদিক ওদিক দেখলেই গুলি মেরে দেব। আমি যে সেটা পারব, তোমার বিশ্বাস করা উচিত।

বিশ্বাস করল মুসা। এখন আমাকে কি করতে হবে?

বললামই তো, রবিনকে খুন করো।

তাতে আমার লাভটা কি হবে? বন্ধুকে খুন করব। তাকে খুনের দায়ে আমাকে ধরে নিয়ে যাবে পুলিশ

নিতে যাতে না পারে, সে ব্যবস্থা আমি করতে পারি। তবে এক শর্তে।

বলে ফেলুন।

আমাদের দলে যোগ দিতে হবে।

শয়তানের দলে!

শয়তানকে ঘৃণা করা উচিত না। শয়তান ভীষণ ক্ষমতাশালী। তোমাকে আমার খুব পছন্দ হয়েছে। আমি জানি, গুরুরও হবে। তোমার মত ছেলে আমাদের দরকার।

 ঘুম ভেঙেছে অনেকক্ষণ। তারপর চমকের পর চমক। আস্তে আস্তে ঘোরটা কেটে যাচ্ছে মুসার। মাথার ভেতরটা পরিষ্কার হয়ে আসছে। কেন এই ঘোর, শরীর খারাপ লাগা, মাথা ধরা, দুঃস্বপ্ন দেখা, তা-ও অনুমান করতে, পারছে এখন। ম্যাসাজ করার আগে দুটো করে বড়ি খাইয়েছে ওকে ক্রিসি। নিশ্চয় তার মধ্যে ভয়ঙ্কর নেশা জাতীয় কোন জিনিস দিত। আফিম-টাফিম জাতীয় কিছু। বলল, কিন্তু আপনার কথায় বিশ্বাস কি?

বিশ্বাস করা ছাড়া আর কোন পথ নেই এখন তোমার। তবে সত্যি বলছি, তোমাকে দিয়ে আমাদের দলের অনেক কাজ হবে। সেজন্যেই তোমাকে মারব না। তা ছাড়া শুরুতেই একটা খুন করে ফেলে সাধনার একটা বড় ধাপ ডিঙিয়ে যাবে তুমি। এরপরের ধাপগুলো ডিঙানো খুব একটা কঠিন হবে না তোমার জন্যে। মহাক্ষমতাধর হয়ে যাবে তুমি অল্প বয়েসেই। আবার পিস্তল নাচাল ক্রিসি, ভেবে দেখো, কোনটা করবে? বেঁচে থেকে ক্ষমতাশালী হবে, না অকালে ধ্বংস হবে?

ভাবল মুসা। ক্ষমতাশালীও হতে চায় না, ধ্বংসও হতে চায় না। ঘাড় কাত করল, ঠিক আছে, আমি রাজি। হাত বাড়াল, দিন পিস্তলটা।

উঁহু, অত সহজে না, মাথা নাড়ল ক্রিসি। তোমাকে সেই জায়গাটায় নিয়ে যাব, যেখানে কবর দিয়েছ ডেভনকে। নাটকীয়তার জন্যে করছি ভেবো না। ওর আত্মা ঘোরাফেরা করছে ওর কবরের কাছে। সাধনা করে সোফি আর ড্যানির আত্মাকেও ওখানে পাঠিয়ে দিয়েছি। রবিনকে ওখানে নেয়ার ব্যবস্থা করতে হবে। হলো চারজন। ছয়টা তারকার বাকি দুটো কোণও ভরব আমি আর দুজনকে দিয়ে–মারলা আর ক্লডিয়া। ইতিমধ্যেই তারকার কোণে ঢুকে পড়েছে ওরা। একবার যখন ঢুকেছে, বেরোতে আর পারবে না। তারকার ছয়টা কোণ ভর্তি করার পর মাঝখানে ঢোকাব আমার নাম…

কি করে ঢুকবেন? আপনাকেও তো মরতে হবে তাহলে।

মরব। তবে আবার বেঁচে ওঠার জন্যে। হৃৎপিণ্ডে ছুরি ঢুকিয়ে আত্মহত্যা করব। তারকার ছয়টা আত্মাকে বশ করার পর ওদের সাহায্যেই বেঁচে উঠব আবার। বেঁচে থাকব অনন্তকাল। অসীম ক্ষমতার অধিকারী হব আমি…

আপনার পাগলা গুরুটা বুঝিয়েছে বুঝি এসব? নেশার ঘোর পুরোপুরি কেটে গেছে মুসার। উন্মাদ না হলে কোন ছাগলে বিশ্বাস করে…

ধক করে জ্বলে উঠল ক্রিসির বিড়াল-চোখ। খবরদার, আমার গুরুকে নিয়ে ঠাট্টা করবে না! যা বলছি করো, প্রমাণ পেয়ে যাবে কার কথাটা সত্যি।

হ্যাঁ, প্রমাণই দরকার আমার। বলুন, কি করতে হবে।

.

১৫.
 মুসাদের বাড়ির সদর দরজায় টেপ দিয়ে সঁটা কাগজটা প্রথম চোখে পড়ল রবিনের। তাতে গোটা গোটা করে লেখা:

রবিন, মরুভূমিতে সেই লোকটার কবরের কাছে যাচ্ছি আমি। তুমি এখনই চলে এসো। আসবে অবশ্যই। জরুরী কথা আছে।–মুসা।

অবাক হলো রবিন। ডেকে দেখাল কিশোরকে।

গম্ভীর হয়ে গেল কিশোর। বিপদের গন্ধ পাচ্ছি আমি, রবিন। সাবধান থাকতে হবে।

যাবে না ওখানে?

যাব তো বটেই। না গেলে মুসাকে বাঁচানো যাবে না। চলো। রাতের বেলা এখন জায়গাটা খুঁজে পাবে তো?

পাব।

খুব একটা অসুবিধে হলো না রবিনের। মোড়ের কাছে পাহাড়ের একটা খাড়া দেয়ালের কাছে এসে গাড়ি থামাল। সেরাতে গাড়ির গুতো লেগে বালির দেয়ালে গর্ত হয়ে গিয়েছিল। সেটা দেখাল কিশোরকে।

রাস্তা থেকে কতটা দূরে কবর দিয়েছিলে? জানতে চাইল কিশোর। টর্চ জ্বালার প্রয়োজন নেই। দেখার জন্যে চাঁদের আলোই যথেষ্ট।

এই পঞ্চাশ কদম হবে। কিন্তু আর গাড়ি কই? মুসার তো আমাদের আগেই চলে আসার কথা।

যেখানে যেতে বলেছে সেখানে আগে যাই চলো। নিশ্চয় আসবে।

রাস্তা থেকে নেমে বালির ওপর দিয়ে হাঁটতে হাঁটতে সেই রাতটার কথা ভাবল রবিন। একটা ভয়াবহ অশুভ রাত। অন্ধকার। ঝোড়ো বাতাসে বালি উড়িয়ে এনে ওদের চোখে-মুখে ফেলছিল। লোকটাকে কবর দিতেও কত যে অসুবিধে ভোগ করেছে ওরা। ইস, যদি খালি জানত, ও আগেই মরে। গিয়েছিল। ওরা খুন করেনি। তাহলে কি এই ঝামেলায় পড়তে হয়।

আকাশের দিকে মুখ তুলে তাকাল। বিশাল গোল চাঁদ। উজ্জ্বল জ্যোৎস্না। আর সেদিন ছিল অমাবস্যার অন্ধকার। কোন কুক্ষণে যে হেডলাইট নিভিয়ে গাড়ি চালানোর বাজিটা ধরেছিল ওরা। ডাকে আসা রহস্যময় টিকিট পেয়ে কনসার্টে যাওয়াটাও পাপ হয়েছে। সেজন্যেই এই শাস্তি…

কিন্তু ওরা কি আর জানত ওদের কোন বন্ধু মজা করে নয়, তত্ত্বাবধায়কই শয়তানি করে টিকেটগুলো পাঠিয়েছিল, ওদের ফাঁদে ফেলার জন্যে। কিভাবে। জানবে? কয়েক মিনিটের মধ্যে ক্যাকটাস আর মরুর শুকনো ঝোপে ঘেরা একটা জায়গায় এসে দাঁড়াল দুজনে। গোল খোলা জায়গাটাকে ঘিরে যেন প্রহরীর মত দাঁড়িয়ে আছে বড় বড় ক্যাকটাসগুলো। চাঁদের আলোয় লম্বা ছায়া পড়েছে। মাটিতে। ওগুলোর মাঝখানে তিন-চার ফুট গভীর একটা খাদ। খাদের তলায়। পাথরের স্তূপ। বালি খুড়ে কবর দেয়ার পর পাথর দিয়ে ঢেকে দেয়া হয়েছিল। কবরটা যাতে শেয়াল বা মরুভূমির অন্য কোন লাশখেকো জানোয়ারে তুলে নিয়ে যেতে না পারে।

হাত তুলে দেখাল রবিন, ওই যে…

ওর কথা শেষ হতে না হতেই উহ্ করে উঠল কিশোর। গড়িয়ে পড়ে গেল খাদের মধ্যে।

কি হলো! বলে চিৎকার দিয়ে ফিরে তাকিয়েই রবিন দেখল মুসা দাঁড়িয়ে আছে। ওর হাতে একটা বেজবল ব্যাট, কোমরের বেল্টে গোঁজা পিস্তল। ক্যাকটাসের আড়াল থেকে বেরিয়ে এসেছে। বাড়ি মেরে ফেলে দিয়েছে কিশোরকে।

 পাগল হয়ে গেলে নাকি? বলতে গেল রবিন। কিন্তু তাকেও এক ধাক্কায়। খাদে ফেলে দিল মুসা।

খিলখিল হাসি শোনা গেল আরেকটা গাছের আড়াল থেকে। বেরিয়ে এল সোনালি চুল সেই মেয়েটা। ওর হাতেও একটা রূপালী রঙের পিস্তল। আদেশ দিল, ব্যাটটা ফেলো। পিস্তল খুলে নাও। শেষ করে দাও ওকে।

ব্যাট ফেলে কোমর থেকে পিস্তল খুলে নিল মুসা।

বালিতে পড়ায় তেমন ব্যথা পায়নি রবিন। কোনমতে উঠে বসে চিৎকার করে বলল, কি করছ, মুসা? তোমার মাথা খারাপ হয়ে গেল নাকি?

না, রবিনের দিকে পিস্তল তাক করে জবাব দিল মুসা, আমার মনিব। তত্ত্বাবধায়কের হুকুম পালন করছি। ক্লডিয়া এসে এই পিস্তল সহ মেসেজ রেখে। গেছে। তাতে বলা হয়েছে গুলি করে তোমার খুলি উড়িয়ে দিতে। সেটাই করতে যাচ্ছি। নইলে ভয়ঙ্কর মৃত্যু ঘটবে আমার।

মুসা, শোনো বোকামি কোরো না…

 পিস্তল কক করল মুসা। বিদায়, রবিন।

শোনো, মুসা, প্লীজ!

 কি শুনব?

 আমাকে খুন করলেও ও তোমাকে ছাড়বে না। আমি জানি…

সেজন্যেই তো ওদের দলে যোগ দিতে যাচ্ছি আমি। তোমার আত্মা চুরি করে একদিন মহাক্ষমতাধর হয়ে যাব।

এসব কথা তোমাকে বুঝিয়েছে বুঝি ডাইনীটা? তোমার মগজ ধোলাই করে দিয়েছে…

দেরি করছ কেন, মুসা? ক্রিসি বলল। গুলি করো।

হ্যাঁ, করছি। একটা কথা মনে পড়ল। যুদ্ধের সময় জার্মানরা অনেক বন্দিকে দিয়ে কবর খোঁড়াত, তারপর কবরের কিনারে ওদের দাঁড় করিয়ে  করত। ডিগবাজি খেয়ে গর্তে উল্টে পড়ত গুলি খাওয়া মানুষগুলো। দেখতে নাকি খুবই ভাল লাগত ওদের। আমার এখন সেটা দেখতে ইচ্ছে করছে।

হা-হা করে অট্টহাসি হাসল ক্রিসি। নির্জন মরুর বাতাসে ছড়িয়ে পড়ল সে-শব্দ। বাহ, আমার নির্বাচনে ভুল হয়নি। শয়তানের উপাসনা করতে হলে এই মানসিকতাই তো দরকার। যে যত নিষ্ঠুরতাই বলুক এসব কাজকে, আমি বলব না। এগুলোই তো মজা। প্রথম পরীক্ষায় উতরে গেলে তুমি, মুসা। ঠিক আছে, তোমার ইচ্ছেই পূরণ হোক। খাদ থেকে উঠে আসতে বলো ওকে। আমার নির্দেশেরও কিছুটা পরিবর্তন করে দিচ্ছি। মাথায় নয়, পেটে গুলি করো ওর। যাতে অনেকক্ষণ ধরে কষ্ট পেয়ে গুঙিয়ে গুঙিয়ে মরে। দেখতে ভাল লাগবে।

অ্যাই, উঠে এসো, পিস্তল নেড়ে কঠোর কণ্ঠে আদেশ দিল মুসা। চাঁদের আলোয় চকচক করছে কালো নল।

ফিরে তাকাল রবিন। বেহুশ হয়ে পড়ে আছে কিশোর। নড়ছে না।

গর্ত থেকে বেরোতে অতিরিক্ত দেরি করল রবিন। ভাবছে, থাবা দিয়ে মুসার হাত থেকে পিস্তলটা ফেলে দেয়া যায় কিনা। কিন্তু তাতেও লাভ হবে না। ক্রিসির হাতেও পিস্তল আছে।

খাদ থেকে উঠে এল রবিন। তার বায়ে রয়েছে এখন ক্রিসি, মুসা ডানে। দুজনেই দাঁড়িয়ে আছে খাদের কিনারে।

তোমার প্ল্যানটা কি, সারাহ? জানতে চাইল রবিন। সময় বাড়াচ্ছে। বাঁচার যদি কোন সুযোগ পাওয়া যায়।

হেসে উঠল ক্রিসি। আমি আর এখন সারাহ নই। সারাহ ঢুকে পড়েছে তারকার মধ্যে। মায়াও নই। সে-ও গেছে। আমি এখন ক্রিসি।

আমাদের সবাইকেই তারকায় ঢোকানোর শখ হয়েছে নাকি তোমার? ক্রিসির পিস্তলটার দিকে তাকাল রবিন।

শখ নয়, এটা আমার প্রয়োজন। ছয়টা আত্মা দরকার আমার। ছয় কোণে ছয়টা ভরে দিয়ে মাঝখানে থাকব আমি। ওরা হবে আমার গোলাম। তিনটে পেয়ে গেছি–ডেভন, সোফি আর ড্যানি। তোমাকে নিয়ে হবে চারজন। আমার ভাগ্য ভাল, না চাইতেই এসে হাজির হয়েছে আরও একজন, খাদে পড়ে থাকা কিশোরকে দেখাল ক্রিসি। ওকেও নেব। শেষটা পূরণ করে নেব মারলা কিংবা ক্লডিয়াকে দিয়ে। যাকে সুযোগমত পাই।

আর মুসা? ওকে দিয়ে কি করবে?

ও হবে আমার ডান হাত। আমার বাহন। আমার প্রধান গোলাম। ওকে দিয়ে যা ইচ্ছে করাব আমি… মুসার দিকে ফিরল ক্রিসি। মুসা, দেরি করছ কেন? দাও পেটে একটা বুলেট ঢুকিয়ে। খাদে পড়ে কেঁচোর মত মোচড়াতে থাকুক। আহ, কি মজাই না হবে দেখতে! করো করো, গুলি করো!

হ্যাঁ, করছি, রোবটের মত যান্ত্রিক কণ্ঠস্বর মুসার। রোবটের মতই নড়ল। পিস্তল তুলল রবিনকে তাক করে। নাহ, হচ্ছে না। এই, আরেকটু পিছাও। খাদের আরও কিনারে যাও। নইলে ডিগবাজিটা হবে না ভালমত।

পেছনে সরতে গিয়ে কিশোরের দিকে চোখ পড়ল রবিনের। একটু যেন। নড়ল মনে হলো? নাকি চোখের ভুল?

পিছিয়ে গেল রবিন।

একসঙ্গে কয়েকটা ঘটনা ঘটল। লাফ দিয়ে সরে গেল মুসা। চরকির মত পাক খেয়ে ঘুরেই বাড়ি মারল ক্রিসির পিস্তলধরা হাতে। ঠিক একই সময়ে ঝটকা দিয়ে উঠে বসে ক্রিসির পা ধরে হ্যাঁচকা টান মারল কিশোর।

মুসার বাড়িতে পিস্তলটা উড়ে চলে গেল ক্রিসির হাত থেকে। কিশোরের টানে পড়ে গেল ক্রিসি খাদের মধ্যে। হাঁচড়ে-পাঁচড়ে ওঠার চেষ্টা করল। কিন্তু। ততক্ষণে বেজবল ব্যাটটা তুলে নিয়েছে কিশোর। নির্দ্বিধায় বসিয়ে দিল ক্রিসির। মাথায়। এক বাড়িতেই বেহুশ।

ওকে বেঁধে ফেলা দরকার! চিৎকার করে বলল মুসা। ওই ডাইনীকে বিশ্বাস নেই!

তারমানে ওর কোন অলৌকিক ক্ষমতাই নেই, এমন ভঙ্গিতে বলল। রবিন, যেন নিরাশই হয়েছে। তাহলে এত সহজে কাবু করা যেত না।

কথা পরে, আগে দড়ি! মুসা বলল।

 দড়ি কোথায় পাব? গাড়িতেও তো নেই।

তাড়াতাড়ি কোমরের বেল্টটা খুলে নিল মুসা। ওটা দিয়ে ক্রিসির হাত পিছমোড়া করে নিজেই বাধল।

আর কিশোরও ওদের বেল্ট দুটো খুলে দিল। ভালমত বাঁধতে আর অসুবিধে হলো না।

খাদের কিনারে পা ঝুলিয়ে জিরাতে বসল রবিন। মুসাকে বলল, ভাল অভিনয় শিখেছ তো। আমি তো বিশ্বাসই করে ফেলেছিলাম তুমি সত্যি সত্যি ক্রিসির গোলাম হয়ে গেছ।

গত কয়েক দিন গোলাম হয়েই ছিলাম। আফিম না কি জানি খাইয়ে আমাকে সারাক্ষণ নেশার ঘোরে রেখে দিত। আজ সেটা সময়মত কেটে না, গেলে কি যে ঘটাতাম কে জানে!

এমনিতেই কম ঘটিয়েছ নাকি? উফ, ঘাড় ডলতে ডলতে বলল। কিশোর। বাড়িটা আরেকটু আস্তে মারতে পারলে না?

পারতাম। তাহলে আমাকে বিশ্বাস করত না ক্রিসি। ফাঁকিটা আর দিতে পারতাম না। সত্যি কি বেহুশ হয়ে গিয়েছিলে নাকি?

নাহ, মাথা নাড়ল কিশোর। তুমি যদি অভিনয় করতে পারো, আমি পারব না কেন?…গাড়িটা রেখেছ কোথায় তোমরা? রাস্তায় তো দেখলাম না।

মোড়ের কাছ থেকে একশো গজ দূরে, ঝোপের ধারে। পড়ে থাকা ক্রিসিকে দেখাল মুসা, একে নিয়ে যাওয়া দরকার। কিভাবে নেয়া যায় বলো তো?

বয়ে নেব, আর কিভাবে? বলেই কান পাতল কিশোর। কিসের শব্দ? পুলিশের সাইরেন না?

তাই তো মনে হচ্ছে! খবর পেল কিভাবে?

কয়েক মিনিটের মধ্যেই বাঁকের কাছে পুলিশের গাড়ি দাঁড়ানোর শব্দ শোনা গেল। দৌড়ে আসতে দেখা গেল কয়েকটা ছায়ামূর্তিকে। সবার আগে আগে ছুটে আসছে একটা মেয়ে।

ক্লডিয়া! চাঁদের আলোতে চিনতে কষ্ট হলো না ওকে।

পিস্তল হাতে খাদের কাছে এসে দাঁড়াল তিনজন পুলিশ অফিসার। তাদের মধ্যে একজন ক্লডিয়ার বাবা মিস্টার নিউরোন।

*

ফেরার পথে রবিনের গাড়িতে করে চলেছে কিশোর, মুসা আর ক্লডিয়া। ওদের সামনে একটা পুলিশের গাড়ি, পেছনে আরেকটা। সামনেরটাতে ভোলা হয়েছে হাতকড়া লাগানো ক্রিসিকে। মুসার জেলপিটা স্টার্ট নিচ্ছিল না, যেটাতে করে সে আর ক্রিসি এসেছে। রাস্তার ধারে ঝোপের ধারেই ওটা ফেলে রবিনের গাড়িতে করে ফিরে চলেছে চারজনে।

গাড়ি চালাচ্ছে রবিন। পাশে মুসা।

পেছনের সীটে কিশোর আর ক্লডিয়া।

একটা কথার জবাব দাও তো, কিশোর বলল, তুমি জানলে কি করে। আমরা এখানে আছি?

মুসাকে ব্যাগটা দিয়ে বাড়ি ফিরতেই পাকড়াও করল আমাকে আব্বা, ক্লডিয়া জানাল। দুই ধমক দিয়েই জেনে নিল কোথায় গিয়েছিলাম। সঙ্গে সঙ্গে থানায় ফোন করে পেট্রল কার আনাল। আমাকে নিয়ে ছুটল মুসাদের বাড়িতে। দরজায় মুসার নোটটা দেখে কারোরই বুঝতে অসুবিধে হলো না। কোথায় তোমাদেরকে পাওয়া যাবে।

হু, তিক্তকণ্ঠে বলল কিশোর, আজকাল আর গোয়েন্দাগিরি নিয়ে গর্ব করার উপায় নেই। সবাই খুব সহজেই সব কিছু বুঝে ফেলে।

তাতে কি কোন ক্ষতি হয়েছে? হাসল ক্লডিয়া। ক্রিসি ডাইনীটার বোঝা বওয়া থেকে তো রেহাই পেলে।

তা পেয়েছি, সামনের সীট থেকে বলে উঠল মুসা। তবে সবচেয়ে আনন্দ লাগছে ওর ভয়ঙ্কর মায়াজাল কেটে যে বেরোতে পেরেছি সেজন্যে। মাথা থেকে একটা পাহাড় নেমে গেছে মনে হচ্ছে। উফ, কি ভয়াবহ দুঃস্বপ্নের মাঝেই না কেটেছে পনেরো-ষোলোটা দিন!

ডাকে আসা উড়োটিকেট পেলে কনসার্ট দেখতে যাবে আর? পেছন থেকে হেসে জিজ্ঞেস করল কিশোর।

আরও! তওবা! তওবা! দুই গালে চটাস চটাস চাটি মারতে শুরু করল মুসা।

বিকেলটা মায়ের সঙ্গে কাজ করে কাটাল জিনা। গাড়ি থেকে মালপত্র নামানো, ব্যাগ সুটকেস খুলে জিনিসপত্র গোছানো, দীর্ঘদিন বন্ধ থাকা ঘরগুলো সাফসুতরো করা, খাবার আর প্রয়োজনীয় জরুরী জিনিস কিনে আনা, অনেক কাজ।

জিনার বাবা মিস্টার পারকার কোন সাহায্যই করতে পারলেন না। করতে এসেছিলেন, কিন্তু কাজের চেয়ে অকাজ বেশি-উল্টোপাল্টা করে কাজ আরও বাড়াতে লাগলেন, শেষে তাকে বিদেয় করে দিয়ে রেহাই পেয়েছেন মিসেস পারকার।

বারান্দায় বসে একটা বিজ্ঞানের বইতে ডুবে আছেন এখন মিস্টার পারকার।

বালিয়াড়ির আড়ালে অস্ত যাচ্ছে সূর্য। প্রবল বাতাসে নুয়ে নুয়ে যাচ্ছে বাড়ির পেছনের শরবন। মিসেস পারকার রান্নাঘরে। হট ডগ আর মাংস ভাজার সুগন্ধ ছড়িয়ে পড়েছে।

ডিনারের পর ওপরে চলে এল জিনা। হাত-মুখ ধুয়ে কাপড় বদলানোর জন্যে আলমারি খুলল। অ্যানটিক ড্রেসিং টেবিলে রাখা ঘড়ির দিকে। তাকাল। দেরি হয়ে গেছে। মুসারা বসে থাকবে। দেখা করার কথা সাড়ে সাতটায়।

দুই টান দিয়ে পাজামা খুলে মেঝেতে ছুঁড়ে ফেলল সে। আলমারি ঘেঁটে বের করল একটা ডেনিম কাটঅফ।

সৈকতে যাবে না? নিচ থেকে শোনা গেল মায়ের কণ্ঠ।

নাহ। তুমি যাও, জবাব দিলেন মিস্টার পারকার। আমি এই চ্যাপ্টারটা…

একা যেতে ইচ্ছে করছে না। থাক, সকালের নাস্তার জোগাড়টা করে। ফেলিগে।

কিছুক্ষণ শুয়ে থাকলেও পারো। অনেক পরিশ্রম করেছ।

আগে কাজকর্মগুলো সেরে ফেলি, তারপর…

আয়নার সামনে এসে বসল জিনা। তামাটে চুল অনেক লম্বা হয়েছে। তারপরেও কাটতে ইচ্ছে করল না। ভাবতেই হেসে উঠল তামাটে চোখের বড় বড় দুটো মণি। মনে পড়ল, কয়েক বছর আগের গোবেল বীচের কথা। তখন। চুল কেটে ছেলেদের মত করে রাখতে পছন্দ করত সে। এখন রাখে লম্বা চুল। মাত্র কয়েক বছরেই কত পরিবর্তন এসে যায় একজন মানুষের। বিশেষ করে মেয়েদের। আগে হলে রাফিয়ানকে অবশ্যই সঙ্গে আনত। কোথাও বেড়াতে গেলে ওকে ফেলে যাওয়ার কথা ভাবতেও পারত না। আর এখন দিব্যি ফেলে এসেছে বাড়িতে, রকি বীচের বাড়িতে। আনাটাই বরং ঝামেলার মনে হয়েছে ওর কাছে।

 সৈকত শহর স্যান্ডি হোলোতে বেড়াতে এসেছে ওরা। গরমকালটা এখানেই কাটানোর ইচ্ছে মিসেস পারকারের। মিস্টার পারকারের এ নিয়ে কোন মাথাব্যথা নেই। যেখানেই যান, বই আর গবেষণায় ডুবে থাকতে পারলেই তিনি খুশি।

নিচে নেমে হাত নেড়ে মাকে গুড-বাই জানিয়ে বাইরে বেরিয়ে এল। জিনা। বাড়ির সামনের দিকটা ঘুরে এসে দ্রুতপায়ে হাঁটতে লাগল বীচ হ্যাঁভেন ড্রাইভ ধরে শহরের দিকে।

বীচ হ্যাভেন ড্রাইভ!

আহা, কি নাম! কানা ছেলে তার নাম পদ্মলোচন। সরু, এবড়োখেবড়ো একটা পথ, খোয়াও বিছানো হয়নি ঠিকমত।

গুচ্ছ গুচ্ছ সামার কটেজগুলোর কাছ থেকে মিনিট দশেক হেঁটে এলে পড়বে এক চিলতে বালিতে ঢাকা জমি। চারপাশ ঘিরে জন্মেছে শরবন। তারপর বিশাল ছড়ানো প্রান্তর, ঘাসে ঢাকা, মাঝে মাঝে তাতে মাথা তুলে রেখেছে একআধটা ওক কিংবা উইলো গাছ। ওগুলো সব পার হয়ে গেলে দেখা মিলবে ছোট্ট শহরটার।

রাস্তা ধরে মিনিট পাঁচেক এগোতেই শরবনের আড়াল থেকে লাফ দিয়ে এসে সামনে পড়ল একটা ছায়ামূর্তি। বাঘ আর কুকুরের মিশ্র ডাকের মত চিৎকার করে উঠল খাউম করে। হাত চেপে ধরল জিনার।

ঝাড়া দিয়ে হাত ছাড়িয়ে নিল জিনা। অস্ফুট একটা শব্দ করল। মুখোমুখি হলো মূর্তিটার।

 কেমন ভয়টা দেখালাম, হাসি ছড়িয়ে পড়েছে মুসার মুখে। ঝকঝকে সাদা দাঁত।

ভয় না, কচু! কিচ্ছ ভয় পাইনি আমি।

 তাহলে চেঁচিয়ে উঠলে কেন?

কোথায় চেঁচালাম?

কোথায় চেঁচালে? দাঁড়াও, সাক্ষি জোগাড় করছি। শরবনের দিকে তাকিয়ে ডাক দিল মুসা, রিকি। বেরোও।

শরবনের ভেতর থেকে বেরিয়ে এল মুসার চেয়ে অনেক খাটো, রোগা একটা ছেলে। গাজর রঙের কোকড়া চুল। নীল চোখ। লাজুক ভঙ্গি। খুব শান্ত।

ওর দিকে হাত বাড়াল মুসা, দাও পাঁচ ডলার। বলেছিলাম না ভয় দেখাতে পারব।

জিনার চোখের দিকে একবার তাকিয়েই চোখ সরিয়ে নিল রিকি। কড়া দৃষ্টি সহ্য করতে পারল না। তা তো বলেছিলে…

আমি ভয়ে চিৎকার করেছি! কোমরে হাত দিয়ে খেঁকিয়ে উঠল জিনা। আমি!

অ্যাঁ!…না না.না! ভয়ে প্রায় কুঁকড়ে গেল ছেলেটা। মুসার চোখে চোখ পড়তেই আবার বলল, করেছে, কিন্তু…

নাহ্, তোমাকে আর মানুষ করা গেল না,হতাশ ভঙ্গিতে মাথা নাড়তে লাগল জিনা। পুরুষ মানুষ, এত ভয় পাও কেন?

জবাব না দিয়ে মাথা নিচু করে রইল রিকি।

মাস দুই হলো জিনাদের বাড়ির পাশে ওদেরই অন্য একটা বাড়ি ভাড়া নিয়েছে রিকিরা। ভীষণ লাজুক ছেলে। দুই মাসে জিনা আর তিন গোয়েন্দা ছাড়া আর কারও সঙ্গে বন্ধুত্ব করতে পারেনি। পড়শী বলে ওরাই যেচে পড়ে খাতিরটা করেছে, নইলে তা-ও হত না।

আজই এলে? পাশাপাশি হাঁটতে হাঁটতে জানতে চাইল মুসা।

আজ বিকেলে, জবাব দিল জিনা। বাড়িটা ভালই, কিন্তু পরিষ্কার করতে জান শেষ। একটা হপ্তা লাগবে।

আমাদেরটাও একই। কাল এসে তো ঢুকেই মাথা খারাপ হওয়ার জোগাড় হলো মার। একটা জানালার কাচ ভেঙে কি জানি কি একটা জানোয়ার ঘরে ঢুকেছিল। আমাদের কার্পেটটাকে বাথরূম মনে করেছিল।

ওয়াক! থুহ! আন্টির নিশ্চয় দাঁতকপাটি লেগে গিয়েছিল?

না, চুপচাপ দাঁড়িয়ে থাকল খানিকক্ষণ। তারপর ঘুরে বেরিয়ে গেল ঘর থেকে। আর কোনদিন আসব না বলে রকি বীচে ফিরে যেতে চেয়েছিল তক্ষুণি, হাসতে হাসতে বলল মুসা। আমি আর বাবা অনেক কষ্টে ঠেকিয়েছি।

এটা রকি বীচের চেয়ে খারাপ জায়গা, পেছন থেকে বলল রিকি। জিনা আর মুসার কয়েক কদম পেছনে থেকে হাটছে।

আমার তো খুব ভাল লাগছে, মুসা জবাব দিল। দারুণ। সারাটা বিকেল সাগরে সাতরে কাটালাম, রোদের মধ্যে পড়ে থাকলাম। রাতে সৈকতে পার্টি হবে। সকালে উঠে নতুন করে আবার সব শুরু। কত মজা।

নতুন করে কি হবে?

 গাধা নাকি। বুঝলে না। আবার বেড়ানো, সাঁতার কাটা, রোদে পোড়া, রাতে পার্টি…

একঘেয়ে লাগবে না?

মোটেও না। থাকো না দুতিন দিন, বুঝবে আনন্দ কাকে বলে।

আকাবাকা কাঁচা রাস্তাটা ঘাসের মাঠ পেরিয়ে, একগুচ্ছ সাদা রঙ করা কাঠের বাড়ির পাশ কাটিয়ে চলে গেছে শহরের দিকে।

শহরের মেইন রোডের কাঠে তৈরি ফুটপাথে যখন উঠল ওরা, বাতাস তখন বেশ গরম। এদিক ওদিক তাকাতে লাগল ওরা।

আরে, মুসা বলল, প্রিন্সেসের পাশে আবার ভিডিও-গেম আর্কেডও খুলেছে দেখি এবার। রিকি, টাকাপয়সা কিছু এনেছ?

জিনসের পকেট হাতড়ে নীল রঙের প্লাস্টিকের বুটেন লাইটারটা শুধু বের করে আনল রিকি। সব সময় জিনিসটা তার পকেটে থাকে। মাথা নাড়ল।

এই গরমের মধ্যে ওই বদ্ধ জায়গায় ঢোকার ইচ্ছে হলো কেন তোমার? জিনা বলল। বেড়াতে এসেছি, বেড়াব। ঘরে আটকে থাকার কোন মানে হয় না, সেটা যে ধরনের ঘরই হোক। চলো, খানিকক্ষণ হাঁটাহাঁটি করে সৈকতে চলে যাই।

চলো, কি আর করা, আর্কেডের দিকে শেষবারের মত লোভাতুর দৃষ্টি নিক্ষেপ করে পা বাড়াল মুসা।

.

০২.
মেইন স্ট্রীট ধরে হাঁটছে ওরা। জিনা ভাবছে, কিশোর আর রবিন থাকলে ভাল হত। ওরা আসেনি। ইয়ার্ডে প্রচুর কাজ। এই গ্রীষ্মে মেরিচাচী আর রাশেদ পাশা কোথাও বেড়াতে যাবেন না। কিশোরকেও আটকে দিয়েছেন চাচী। আর রবিন আবার পা ভেঙেছে পাহাড়ে চড়তে গিয়ে। এখন শয্যাশায়ী। পাহাড়ে চড়া ওর কাছে নেশার মত। বহুবার পা ভেঙেছে। এমনও হয়েছে, জোড়া লাগতে না লাগতে আবার ভেঙেছে কয়েক মাসের মধ্যেই। তা-ও পাহাড়ে ওঠা বন্ধ করতে পারে না।

কিশোর অবশ্য বলে দিয়েছে, ইয়ার্ডের কাজ সেরে ফাঁক পেলেই চলে আসবে। তবে সেই ফাঁকটাই পাবে কিনা যথেষ্ট সন্দেহ আছে জিনার। সবাই একসঙ্গে না থাকলে জমে না। কিন্তু আসতে না পারলে কি আর করা। মেনে নিতেই হয়।

মেইন রোডের একধারে সারি সারি দোকানের পাশ দিয়ে হেঁটে চলল ওরা। উইন্ডোতে সাজানো জিনিসপত্র দেখতে দেখতে। টুরিস্ট সীজন সবে শুরু হয়েছে। এখনই প্রচুর ভিড়। মেইন স্ট্রীটে যানজট। ফুটপাথে মানুষের জট। একা, জোড়ায় জোড়ায়, কিংবা দল বেঁধে হাঁটছে। যার যেভাবে খুশি, যেদিকে ইচ্ছে। কারোরই কোন নির্দিষ্ট গন্তব্য নেই।

খাইছে! আচমকা চিৎকার করে উঠল মুসা। রাস্তার অন্য পাড়ে পুরানো আমলে তৈরি সিনেমা হলটার দিকে চোখ। কি সব পোস্টার লাগিয়েছে দেখেছ? ভূতপ্রেতেরা উৎসব করছে নাকি? রিকির কাঁধে হাত রাখল সে। চলো তো, কাছে গিয়ে দেখি।

জিনা আর রিকিকে প্রায় টানতে টানতে নিয়ে রাস্তা পেরোল সে। আসিতেছে কিংবা আগামী আকর্ষণ লেখা পোস্টারগুলো দেখতে দেখতে বলল, সব তো দেখা যাচ্ছে হরর ছবি।

একটা অদ্ভুত ব্যাপার, ভূতপ্রেতকে ভয় পায় মুসা, অথচ ওসব ছবির প্রতিই তার আকর্ষণ বেশি।

গুঙিয়ে উঠল জিনা। মুসার যতটা পছন্দ, এধরনের ছবি তার ততটাই অপছন্দ। মুসার হাত ধরে টানল সে, এসো তো। পচা জিনিস দেখতে ভাল্লাগছে না।…ওদিকে কি হচ্ছে দেখি।

রাস্তার শেষ বাড়ি এই সিনেমা হলটা। শহরটাও যেন শেষ হয়ে গেছে এখানে।-কংক্রীটে তৈরি ছোট আয়তাকার একটা জায়গাকে পার্কিং লট করা হয়েছে। তার ওপারে ঘাসে ঢাকা মাঠ। শহরের অধিবাসীদের পিকনিক স্পট, জনসমাবেশ আর অন্যান্য কর্মকাণ্ডেও ব্যবহার হয়। আজ রাতে অনেকগুলো উজ্জ্বল স্পটলাইটের আলোয় আলোকিত হয়ে আছে জায়গাটা। আলোর সীমানার বাইরে আবছা অন্ধকারে কয়েকটা ট্রাক আর ভ্যানগাড়ির কালো অবয়ব চোখে পড়ে।

এগিয়ে গেল তিনজনে। কার্নিভলের প্রস্তুতি চলছে। শ্রমিকদের হাঁকড়াক, করাতের খড়খড় আর হাতুড়ির টুকুর-ঠাকুর শোনা যাচ্ছে অনবরত।

কেমন যেন! বাস্তব লাগছে না পরিবেশটা। স্পটলাইটগুলো আকাশের দিকে তুলে দেয়া হয়েছে। নিচে তাই আলোর চেয়ে ছায়াই ছড়াচ্ছে বেশি। ব্যস্ত হয়ে এদিক ওদিক ছোটাছুটি করছে শ্রমিকরা। কালো, নীরব একটা দৈত্যের মত অন্ধকারে মাথা তুলে রেখেছে একটা নাগরদোলা। খুঁটি থেকে ঝুলছে রঙিন আলো। খাবার আর খেলার স্টলগুলো খাড়া করে ফেলা হচ্ছে অবিশ্বাস্য দ্রুততায়। ছোট একটা রোলার-কোস্টার বসাতে গলদঘর্ম হচ্ছে কয়েকজন লোক।

মাঠের কিনারে পাশাপাশি দাঁড়িয়ে দেখতে লাগল মুসা, জিনা আর রিকি।

গ্রেভিট্রন আছে নাকি ওদের কে জানে! আচমকা যেন ঘোরের মধ্যে কথা বলে উঠল রিকি।

কি ট্রন? বুঝতে পারল না মুসা।

গ্রেভি। গ্রেভ থেকে গ্রেভি। গ্রেভ মানে জানো না? কবর।

ও। তো সেটা দিয়ে কি হয়? কবরে ঢোকায় নাকি?

অনেকটা এরকমই। বনবন করে ঘুরতে থাকে। হঠাৎ মেঝেটা সরে যায়। সময়মত লাফ দিয়ে যদি দেয়ালের কাছে সরে যেতে পারো, বাচলে, নইলে পড়তে হবে নিচের অন্ধকার গর্তে।

বাহ, দারুণ খেলা তো, রোমাঞ্চকর মনে হলো জিনার।

 অবাক হয়ে রিকির দিকে তাকিয়ে আছে মুসা। এই খেলা তোমার পছন্দ?

না না, তাড়াতাড়ি হাত নাড়ল রিকি। ওটা কোন খেলা হলো নাকি? এত ভয় পেতে কে চায়? বিপদও কম না!

নাগরদোলাও আমার ভাল লাগে, অন্ধকার মাঠের দৈত্যটার দিকে তাকিয়ে আছে জিনা।

ওসব পোলাপানের খেলা, মুসা বলল। এর মধ্যে উত্তেজনার কি আছে?

সব কিছুতেই উত্তেজনা দরকার হয় নাকি? খেলা খেলাই। মজা পাওয়াটা আসল কথা।

জিনার হাত ধরে টানল মুসা, দেখা তো হলো। চলো, সৈকতে। এখানে বিরক্ত লাগছে আমার।

পরিষ্কার রাতের আকাশ। উজ্জ্বল। মেঘমুক্ত। জ্যোৎস্নায় বালির সৈকতটাকে লাগছে চওড়া, রূপালী ফিতের মত।

পানির কিনার দিয়ে হাত ধরাধরি করে খালি পায়ে হেঁটে যাচ্ছে নারী পুরুষ। গোড়ালিতে মৃদু বাড়ি খাচ্ছে ঢেউ। পাউডারের মত মিহি বালিতে চাদর বিছিয়ে বসে হাসাহাসি করছে, গান গাইছে, চেঁচিয়ে কথা বলছে ছেলেমেয়েরা। কেউ বাজাচ্ছে টেপ। ড্রামের ভারী গুমগুম শব্দ তুলে বাজছে রক মিউজিক। তার সঙ্গে পাল্লা দিচ্ছে রেডিওর গান। ঢেকে দিচ্ছে সৈকতে ক্রমাগত আছড়ে পড়া ঢেউয়ের ছলাৎছল শব্দকে।

বালিয়াড়ির গোড়ায় আগুন জ্বেলে বসেছে কয়েকটা ছেলেমেয়ে। বালির ওপর দিয়ে ওদের দিকে খালি পায়ে হাঁটতে গিয়ে কয়েকজনকে চিনতে পারল মুসা আর জিনা। স্যান্ডি হোলোরই বাসিন্দা ওরা। আগের বার বেড়াতে এসে পরিচয় হয়েছে।

হাই, টনি, ডাক দিল মুসা।

ফিরে তাকাল টনি হাওয়াই। আগুনের আলো আর ছায়া নাচছে ছেলেটার চোখেমুখে। বেশ লম্বা। খাটো করে ছাটা কালো চুলের গোড়া ঝাড়র শলার মত খাড়া খাড়া। মুসাকে দেখে উজ্জ্বল হলো মুখ। আরি, মুসা? কেমন আছ? এখনও ভূতের ভয়ে কাবু?

তুমিও কি এখনও সেই বোকাই রয়ে গেছ? বলেই এক থাপ্পড় কষাল ওর পিঠে মুসা।

গুঙিয়ে উঠল টনি। উফ, বাপরে! গায়ের জোর কমেনি একটুও!

হেসে উঠল দুজনেই।

পরিচিত সবগুলো ছেলেমেয়ে স্বাগত জানাল জিনা আর মুসাকে। সরে গিয়ে বসার জায়গা করে দিল। পরিচয় করিয়ে দিল অপরিচিতদের সঙ্গে। কড়কড়, ফুটফাট, নানা রকম বিচিত্র শব্দ করছে আগুন। আরামদায়ক উষ্ণতা। গা ঘেঁষাঘেঁষি করে বসে একসঙ্গে কথা শুরু করল সবাই।

রিকির কথা মনে পড়তে ডাক দিল মুসা, আই, রিকি, বসো।

এত মানুষ দেখে আড়ষ্ট হয়ে গেছে রিকি। দুই হাত প্যান্টের পকেটে। ছায়া থেকে বেরিয়ে এসে আস্তে করে বসে পড়ল মুসার পাশে। দ্বিধা যাচ্ছে না কোনমতে। সবার সঙ্গে পরিচয় করিয়ে দিল মুসা, ও আমার বন্ধু, রিকি শর।

কিশোর আর রবিন এল না এবার? জানতে চাইল টনি।

নাহ, ফোঁস করে নিঃশ্বাস ফেলে বলল মুসা, রবিন আবার পা ভেঙেছে। কিশোর ইয়ার্ডের কাজে ব্যস্ত। তবে বলেছে, সারতে পারলে, দুচারদিনের জন্যে হলেও চলে আসবে।

কিশোর নেই, বলল মুনা নামে একটা মেয়ে, তারমানে কোন রহস্য আর পাচ্ছ না তোমরা এবার।

পেলেই বা কি? নাকের সামনে পড়ে থাকলেও হয়তো দেখতে পাব না।

 হু, তা ঠিক। জিনা, কেমন আছ?

 ভাল।

নতুন আর্কেডটা দেখেছ নাকি? মুসাকে জিজ্ঞেস করল টনি। সাংঘাতিক!

দেখেছি। কিন্তু পয়সা আনিনি।

আমার কাছে আছে, হাঁটুতে ভর দিয়ে উঠে দাঁড়াতে গেল টনি। চলো। খেলে আসি।

উঠে দাঁড়াতে গিয়েও দ্বিধা করতে লাগল মুসা। জিনার দিকে তাকাল। একসঙ্গে বেড়াতে বেড়িয়ে ওকে ফেলে চলে যাওয়াটা ঠিক হবে না। মাথা নাড়ল, নাহ, আজ আর যাব না। এইমাত্র এলাম ওখান থেকে। দেখা যাক, কাল।

কাল তাহলে বেশি করে পয়সা নিয়ে এসো, হাসল টনি। বসে পড়ল আবার। চুটিয়ে আড্ডা দিতে শুরু করল সবাই মিলে। রিকি বাদে। চুপ করে বসে আছে। চাদরের কিনারে জড়সড় হয়ে বসে তাকিয়ে আছে আগুনের দিকে। কথা শুনছে। হাতের তালুতে আনমনে অনবরত ঘোরাচ্ছে নীল লাইটারটা।

ও যে অস্বস্তি বোধ করছে, বুঝতে পারল জিনা। বলল, রিকি, বসে থাকতে তোমার ভাল না লাগলে হেঁটে আসতে পারো ওদিক থেকে। আমরা আছি এখানে।

হাঁপ ছেড়ে বাঁচল রিকি। সঙ্গে সঙ্গে উঠে পড়ল লাফ দিয়ে।

.

০৩.
গোল ছায়ায় বসে থাকা ছোট ছোট বিন্দুগুলোকে চিনতে সময় লাগল রিকির। সাগরের মাছখেকো পাখি। টার্ন। ছোট, মসৃণ একটা পাথরের টিলায় উঠে দাঁড়িয়েছে সে।

চলতে শুরু করল বিন্দুগুলো। এগিয়ে চলল পানির দিকে। অন্ধকার গ্রাস করে নিল ওগুলোকে।

রিকির দুই হাত পকেটে ঢোকানো। পানির দিক থেকে ঘুরল। ফিরে তাকাল পাথরের পাহাড়ের দিকে। চূড়াটা একখানে সমতল একটা টেবিলের রূপ নিয়েছে। বাদুড় উড়ছে ওটার ওপরে। কয়েক মুহূর্ত তাকিয়ে থেকে আবার। সাগরের দিকে ঘুরল সে। প্রায় অস্পষ্ট ছোট একটা দ্বীপের কালো অবয়ব চোখে পড়ছে, বাতাস নিতে ভেসে ওঠা সাবমেরিনের পিঠের মত। বাদুড়গুলো বোধহয় ওই দ্বীপ থেকেই আসে, মনে হলো তার।

এত বাদুড় এখানকার সৈকতে! মুখ তুলে বেগুনী আকাশের দিকে তাকাল সে। একটু আগেও মাথার ওপর উড়ছিল দুটো বাদুড়। এখন নেই।

সৈকতের এই অংশটুকু নৌকা রাখার উকটা থেকে দক্ষিণে। এখানে দাঁড়ালে গাছপালায় ছাওয়া নির্জন দ্বীপটা ভালমত দেখা যায়, দিনের বেলায়ই দেখেছে। দূর থেকেই দ্বীপটা পছন্দ হয়ে গেছে তার। এর কারণ বোধহয় নির্জনতা। মানুষজন বিশেষ পছন্দ করে না সে। একা থাকতে ভাল লাগে। মসূণ, শীতল পাথরের দেয়ালে ঠেস দিয়ে অপলক চোখে দ্বীপটার দিকে তাকিয়ে রইল।

কতক্ষণ এভাবে ছিল বলতে পারবে না। হুশ হলো, যখন অস্পষ্ট হয়ে এল। দ্বীপটা। তাকিয়ে দেখল, নিচে নেমে আসছে মেঘ। চাঁদ ঢেকে দিয়েছে। কিছুক্ষণ আগের রূপালী সৈকতটাকে লাগছে লম্বা, ধূসর একটা ছায়ার মত। বিচিত্র। অদ্ভুত। ধোঁয়ার কুণ্ডলীর মত পাক খেয়ে খেয়ে সাগরের দিক থেকে উড়ে আসতে শুরু করেছে কুয়াশা। বাতাস ভেজা, ঠাণ্ডা, ভারী।

মুসারা কি চলে গেছে? না বোধহয়। ওকে ফেলে যাবে না।

সুন্দর জায়গা। চমৎকার পরিবেশ। সবাই কেমন আনন্দ করে কাটাচ্ছে। কিন্তু ও পারে না। নিজের ওপর রাগ হলো রিকির। কেন মিশতে পারে না মানুষের সঙ্গে মেশার চেষ্টা করতে হবে এখন থেকে। কিন্তু নিজের কথায় নিজেরই আস্থা নেই। বহুবার এরকম কথা দিয়েছে নিজেকে, চেষ্টাও করেনি তা নয়, কিন্তু পারেনি। এইবার পারতে হবে, পারতেই হবে নিজেকে বুঝিয়ে পাথর থেকে নামতে যাবে, এই সময় ফড়ফড় শব্দ হলো মাথার ওপর।

 মুখ তুলে দেখল, অনেকগুলো বাদুড় উড়ে এসেছে পাহাড়ের দিক থেকে। বিচিত্র ভঙ্গিতে ডানা ঝাঁপটে রওনা হয়েছে যেন মেঘের মধ্যে হারিয়ে যাওয়ার উদ্দেশ্যে।

বাদুড়েরা খুব ভাল প্রাণী, নিজেকে বোঝাল সে। ওরা পোকামাকড় খায়। খেয়ে মানুষের উপকার করে।

কিন্তু বাদুড়ের ডানা ঝাঁপটানোর শব্দ আর তীক্ষ্ণ চিৎকার এখন ভাল লাগল না তার কাছে। মেরুদণ্ডে শিহরণ তুলল।

আর দাঁড়িয়ে থাকার সাহস হলো না। তাড়াহুড়ো করে নেমে এল নিচের কুয়াশা পড়া ভেজা বালিতে। নেমেই থমকে দাঁড়াল।

সে একা নয়। আরও কেউ আছে।

 ওর পেছনে। পাথরের চাঙড়ের আড়ালে।

দেখার চেষ্টা করেও দেখতে পেল না। কিন্তু মন বলছে, আছে।

মাথার ওপর ডানা ঝাঁপটানোর শব্দ বাড়ছে। ঝাঁকে ঝাকে বাদুড় উড়ে আসছে এখন পাহাড়ের দিক থেকে। অনেক নিচ দিয়ে উড়ছে। চলে যাচ্ছে সাগরের ওপরে নেমে আসা মেঘের দিকে। ওর গায়ে এসে ঝাঁপটা মারছে নোনা পানির কণা মেশানো ঝোড়ো বাতাস।

চোখের কোণ দিয়ে নড়াচড়া লক্ষ করে ঝট করে পাশে ঘুরে গেল রিকি। দেখতে পেল মেয়েটাকে। ওর দিকেই তাকিয়ে আছে। কয়েক ফুট দূরে একটা পাথরের ওপর দাঁড়ানো। খালি পা।

ওকে তাকাতে দেখে নড়ে উঠল মেয়েটা। নিঃশব্দে পাথর থেকে নেমে এগিয়ে আসতে শুরু করল।

সুন্দরী। খুব সুন্দরী মেয়েটা। মেঘে ঢাকা চাঁদের আবছা আলোতেও ওর রূপ যেন ঝলমল করছে। রিকিরই বয়েসী হবে। কিংবা দুএক বছরের বড়।

হাই, মোলায়েম, মধুঝরা মিষ্টি কণ্ঠে ডাক দিল মেয়েটা। ডাগর কালো চোখ মেলে তাকাল ওর দিকে। বড় বড় ফুল ছাপা কাপড়ে তৈরি সারং স্কার্ট পরনে, তার সঙ্গে ম্যাচ করা বিকিনি টপ। ঝাঁকি দিয়ে কাঁধে সরিয়ে দিল মুখে এসে পড়া লম্বা লাল চুল। হাসল রিকির দিকে তাকিয়ে।

হাই! বুকের মধ্যে কাঁপুনি শুরু হয়ে গেছে রিকির। সবার সঙ্গে মেশার চেষ্টা করবে-খানিক আগে নিজেকে দেয়া এই কথাটা বেমালুম ভুলে গেল। মানুষ! অপরিচিত! তার ওপর মেয়েমানুষ! ইস, বালি ফাঁক হয়ে যদি গর্ত হয়ে যেত এখন, তার মধ্যে ঢুকে গিয়ে রেহাই পেত সে।

আমি পথ হারিয়েছি, কাছে এসে দাঁড়াল মেয়েটা। পারফিউমের গন্ধ লাগল রিকির নাকে। লাইলাক ফুলের মিষ্টি সুবাস।

আ! কি হারিয়েছেন?

পথ। আপনি আপনি করছ কেন? আমি তোমার বয়েসীই হব।

প-প-প্লথ হারিয়েছেন…মানে, হা-হা-হারিয়েছ… ঢোক গিলল রিকি। গলা শুকিয়ে কাঠ হয়ে গেছে।

হ্যাঁ, বেড়াতে এসেছি আমরা। বাবা কটেজ ভাড়া নিয়েছে। হাঁটতে হাঁটতে চলে গেছিলাম ওইই পাহাড়ের দিকে, হাত তুলে দেখাল মেয়েটা। হাতির দাঁতের মত ফ্যাকাসে সাদা চামড়া। এখন আর বুঝতে পারছি না। কোনদিকে গেলে বাসাটা পাওয়া যাবে।

আমি..মানে… কথা বলার জন্যে কাশি দিয়ে গলা পরিষ্কার করল রিকি। মনে মনে ধমক লাগাল নিজেকে-এই ব্যাটা, স্বাভাবিক হ! কথা,বল ঠিকমত! এবং ধমকের চোটেই যেন হড়হড় করে শব্দগুলো বেরিয়ে এল মুখ থেকে,

বেশির ভাগ সামার হাউসই ওই ওদিকটাতে।

ওদিকে ফিরে তাকাল মেয়েটা। দ্বিধা করছে।

 যাবে আমার সঙ্গে? ওদিকেই যাব।

থ্যাংকস, বলে রিকিকে অবাক করে দিয়ে আন্তরিকতা দেখানোর জন্যে ওর একটা হাত ধরে টান দিল মেয়েটা। চলো।

এক ঝলক কড়া মিষ্টি গন্ধ এসে নাকে ঢুকল। বোঁ করে মাথাটা চক্কর দিয়ে উঠল রিকির। অবশ হয়ে আসছে হাত-পা। জোর করে ছাড়িয়ে নেয়ার সাহস, শক্তি, কোনটাই পেল না। অদ্ভুত অনুভূতি। তাকে বাদ দিয়েই যেন পা দুটো চলতে শুরু করল মেয়েটার সঙ্গে।

এদিকে এই প্রথম এলাম। সুন্দর জায়গা। ছুটিটা এবার খুব ভাল কাটবে, মেয়েটা বলল।

অ্যাঁ!..হ্যাঁ। খুব ভাল।

 ফিরে তাকাল মেয়েটা। আড়ষ্ট হয়ে যাচ্ছ কেন এমন কথা জড়িয়ে যাচ্ছে কেন? শরীর খারাপ নাকি তোমার?

মেয়েটার কুঁচকানো ভুরু আর তীক্ষ্ণ দৃষ্টির দিকে তাকানোর সাহস হলো না রিকির। আরেকদিকে তাকিয়ে তাড়াতাড়ি বলল, কই, না তো! অনেকক্ষণ ধরে দাঁড়িয়ে আছি তো, বোধহয় ঠাণ্ডা লেগেছে।

 হ্যাঁ, তা লাগতে পারে। ঠাণ্ডা পড়তে আরম্ভ করেছে খুব। কুয়াশাও কি রকম করে ছুটে আসছে। অবাক কাণ্ডই। সন্ধ্যায় যখন বেরিয়েছি, রীতিমত গরম ছিল।

ওই পাহাড়ে গিয়েছিলে কি করতে? একা একা তোমার ভয় করে না?

না। তোমার করে?

 না। একা থাকতেই আমার বরং ভাল লাগে।

আমারও।

এই একটা কথাতেই আড়ষ্টতা অনেকখানি কেটে গেল রিকির। হয়তো। নিজের সঙ্গে মেয়েটার মিল খুঁজে পেয়েই। ভেবে নিল, মেয়েটাও লাজুক, সে ও লাজুক। যদিও আড়ষ্টতার ছিটেফোঁটাও নেই মেয়েটার মধ্যে।

 রিকির কব্জিতে চেপে বসল মেয়েটার আঙুল। মৃদু হাসল। তাহলে তো আমরা বন্ধু হতে পারি।

তা পারি, মনে মনে বলল রিকি। মুখ দিয়ে বের করতে পারল না।

কোন শহর থেকে এসেছ তুমি? জিজ্ঞেস করল মেয়েটা।

রকি বীচ।

পাশাপাশি হাঁটছে দুজনে। বালিয়াড়ির পাশ থেকে সরে যাচ্ছে ক্রমশ। কথা বলতে বলতে পানির দিকে টেনে নিয়ে চলেছে ওকে মেয়েটা। তবে টানটা দিচ্ছে বড়ই আস্তে, হাঁটছে ধীরে ধীরে।

পানির কিনারে কুণ্ডলী পাকানো কুয়াশা।

 লাইলাক ফুলের গন্ধ থেকে থেকেই নাকে ঢুকছে রিকির।

ওই দেখো, কেমন সুন্দর কুয়াশা, ঘন একটা কুণ্ডলীর দিকে হাত তুলে বলল মেয়েটা। ঢুকে দেখবে নাকি কুয়াশার মধ্যে কেমন লাগে?

রিকির ষষ্ঠ ইন্দ্রিয় সজাগ করছে: যেয়ো না, যেয়ো না! কিন্তু বাধা দিয়ে। নিজেকে রুখতে পারল না রিকি। এড়াতে পারল না মেয়েটার হাতের টান। আস্তে আস্তে ঢুকে গেল ঘন কুয়াশার মধ্যে। এতই ঘন, দুই হাত দূরের জিনিসও চোখে পড়ে না। এরই মধ্যে একটা ঝিলিমিলি ছায়ার মত মেয়েটাকে দেখতে পাচ্ছে সে।

নাকের কাছে দুলে উঠল কি যেন। বুঝতে পারল না রিকি। লাইলাকের মিষ্টি গন্ধটা তীব্রতর হলো। তার সঙ্গে মিশে গেছে ঝাঝাল আরেকটা কি রকম। গন্ধ।

বোঁ করে আবার চক্কর দিল মাথাটা। এবার আর গেল না অদ্ভুত অনুভূতিটা। এরই মধ্যে টের পেল গলায় নরম ঠোঁটের ছোঁয়া। পরক্ষণে কুট করে চামড়ায় তীক্ষ্ণ সুচ বেঁধার মত যন্ত্রণা।

একটা মুহূর্ত মাথার ভেতরে-বাইরে সমানে পাক খেতে থাকল.যেন ভেজা কুয়াশা। তারপর অন্ধকার। গাঢ় অন্ধকার।

.

০৪.
কোথায় ও?

আর্কেডের ভেতরের সরু গলি ধরে এগিয়ে চলল জিনা। গিজগিজে ভিড়। বোমা বিস্ফোরণ, স্বয়ংক্রিয় আগ্নেয়াস্ত্রের গুলি, মহাকাশ যুদ্ধ আর রেসিং কার ছুটে চলার শব্দে ছোট্ট, স্বল্পালোকিত ঘরটায় কান পাতা দায়।

এখানে নেই।

 কোথায়?

আর্কেডের পেছনে পিনবল মেশিন নিয়ে যেখানে খেলা চলছে সেখানেও নেই।

রাস্তায় বেরিয়ে এল জিনা। খোলা বাতাসে বেরিয়ে হাঁপ ছেড়ে বাচল। অত বদ্ধ জায়গায় দাঁড়িয়ে দাঁড়িয়ে কোন মজা যে পায় ওই ছেলেগুলো! ভিডিও গেম খেলার নেশাটা আগে ছিল না মুসার, ইদানীং ধরেছে। কিশোর আর রবিনের কথা ভেবে আরেকবার আফসোস করল জিনা। ওরা থাকলে এই একাকিত্বে ভুগতে হত না। মুসাও নিশ্চয় খেলা নিয়ে মেতে উঠত না এতটা।

মুসাকে দোষ দিল না সে। মেয়েমানুষের সঙ্গে সারাক্ষণ যদি থাকতে না চায়, কিছু বলার নেই। আর তার নিজের মুশকিল হলো, সে নিজে মেয়ে হয়েও মেয়েদের সঙ্গ তেমন পছন্দ করে না।

দূর! কাজ নেই, কর্ম নেই, কথা বলার মানুষ নেই; এই বেড়ানোর কোন মানে হয় নাকি? রকি বীচে ফিরে যাবে কিনা ভাবতে শুরু করল সে।

সাগর থেকে ভেসে আসছে কুয়াশার কুণ্ডলী। অদ্ভুত সব আকৃতি নিয়ে উড়ে বেড়াচ্ছে পথের ওপর। রাস্তার আলোর আশেপাশে বিচিত্র ছায়া তৈরি করছে। মেইন রোডের পাশের দোকান আর রেস্তোরাঁগুলোর দিকে তাকাল। জিনা। প্রচুর ভিড়। কুয়াশার মধ্যে মানুষগুলোকে মনে হচ্ছে দল বেঁধে উড়ছে।

ঘন হচ্ছে কুয়াশা। মনে হচ্ছে আর কিছুক্ষণের মধ্যে ঢেকে ফেলবে সব কিছু। প্রিন্সেস শপিং মলের পাশে আইসক্রীম পারলারটার দিকে এগোল সে।

পেল না এখানেও। আশ্চর্য! মুসারও দেখা নেই, রিকিরও কোন খবর নেই। গেল কোথায় ওরা? আশেপাশেই তো থাকার কথা। এ সময় বাসায় ঘরে বসে আছে, এটাও বিশ্বাস করতে পারল না। ভুল করেছে। মুসাদের কটেজটা হয়ে এলে পারত।

হাই, জিনা!

চরকির মত পাক খেয়ে ঘুরে দাঁড়াল জিনা।

না, মুসা নয়। আগের রাতে সৈকতে আগুনের ধারে পরিচয় হওয়া একটা ছেলে। সঙ্গে আরেকজন। দুজনেই ওর দিকে হাত নেড়ে চলে গেল সামনের দিকে। হারিয়ে গেল ঘন কুয়াশায়।

বাড়ি থেকে বেরোতে বোধহয় দেরি করে ফেলেছে মুসা। চলে আসবে এখুনি, ভেবে, একটা স্ট্রীটল্যাম্পের নিচে গিয়ে দাঁড়াল জিনা। হঠাৎ বিচিত্র এক অনুভূতি হলো-কেউ নজর রাখছে ওর ওপর।

ফিরে তাকাতে দেখল, ঠিক ছায়া থেকে বেরিয়ে এল একটা ছেলে। ওর চেয়ে বছর দুতিনের বড় হবে। তরুণই বলা চলে। হালকা-পাতলা শরীর, তবে রোগা বলা যাবে না। গায়ে কালো সোয়েটশাট, পরনে গাঢ় রঙের মোটা সূতী কাপড়ের প্যান্ট। ব্যাকব্রাশ করা কালো চুল। কাছে এসে দাঁড়াল। অপূর্ব সুন্দর কৌতূহলী দুটো কালো চোখের দৃষ্টিতে দীর্ঘ একটা মুহূর্ত দেখল, জিনাকে। সিনেমার নায়ক কিংবা দামী মডেল হবার উপযুক্ত চেহারা। হেসে জিজ্ঞেস করল, কারও জন্যে অপেক্ষা করছ বুঝি?

এক পা পিছিয়ে গেল জিনা।

ও। সরি। বিরক্ত করলাম, তাড়াতাড়ি বলল ছেলেটা। এ শহরের বাসিন্দা। নয় ও, চামড়াই বলে দিচ্ছে। ফ্যাকাসে সাদা। এখানকার মানুষের চামড়া রোদে পুড়ে পুড়ে সব তামাটে হয়ে গেছে।

না না, ঠিক আছে, তাড়াতাড়ি বলল জিনা। এই কুয়াশার মধ্যে একা দাঁড়িয়ে থাকতে ভাল লাগছে না। সঙ্গী পেলে মন্দ হয় না। আটকাতে চাইল ছেলেটাকে, আপনি এখানে এই প্রথম এলেন?

তুমি করেই বলো। আপনি শুনতে ভাল্লাগে না। মাথা নাড়ল, না, আরও বহুবার এসেছি।…দেখো, কি কুয়াশা! এ রকম আর কখনও দেখিনি এখানে।

আমিও না, হাত বাড়িয়ে দিল জিনা, আমি জরজিনা পারকার। জিনা বললেই চলবে।

জন গুডওয়াকার, জিনার হাত চেপে ধরে ছোট্ট একটা ঝাঁকি দিয়েই ছেড়ে দিল ছেলেটা।

এতই ঠাণ্ডা, জিনার মনে হলো বরফের ছোঁয়া লেগেছে ওর হাতে। অনেক পুরানো নাম। তোমার পোশাকও খুব পুরানো আমলের।

মাথা ঝাঁকাল জন, হ্যাঁ। পুরানো আমলই আমার পছন্দ। এখনকার কোন কিছু ভাল লাগে না।

দাঁড়িয়ে দাঁড়িয়ে কথা বলতে লাগল দুজনে।

ঘড়ি দেখল জিনা। পনেরো মিনিট ধরে দাঁড়িয়ে আছে।

তোমার বন্ধু আসবে তো? জিজ্ঞেস করল জন। এখানেই দেখা করার কথা?

মাথা ঝাঁকাল জিনা, হ্যাঁ, আর্কেডের সামনেই থাকতে বলেছে। শহরে কিছুক্ষণ ঘোরাঘুরি করে সৈকতে যাওয়ার কথা আমাদের। কি হলো ওর বুঝতে পারছি না!

দেখোগে, দেরি করে বাড়ি থেকে বেরিয়ে এখানে তোমাকে পাবে না ভেবে সরাসরি সৈকতেই চলে গেছে।

তাই তো! একথাটা তো ভাবেনি এতক্ষণ।

আজ রাতে বেশি ভিড় থাকবে না সৈকতে, আবার বলল জন। অনেকেই কুয়াশা পছন্দ করে না। ওকে খুঁজে বের করতে সময় লাগবে না।

তা ঠিক, জিনার কণ্ঠে অনিশ্চয়তা। কিন্তু যা অন্ধকার…

চলো, আমি যাচ্ছি তোমার সঙ্গে। আমার কোন কাজ নেই। ঘুরতেই বেরিয়েছিলাম…

কিন্তু…

আরে, চলো। এই এলাকা আমার মুখস্থ। দশ মিনিটও লাগবে না ওকে খুঁজে বের করতে।

কোন রকম প্রতিবাদের সুযোগ না দিয়ে জিনার হাত ধরে টেনে নিয়ে চলল জুন।

পথের মোড় ঘুরে ডিউন লেনে পড়ল ওরা। সোজা এগোল সাগরের দিকে। অবাক লাগল জিনার, যতই সৈকতের কাছাকাছি হচ্ছে, পাতলা হচ্ছে কুয়াশা।

জিনার মনের কথা বুঝতে পেরেই যেন জবাব দিল জন, স্যান্ডি হোলো শহরটা অনেক নিচুতে, অনেকটা গিরিখাতের মত জায়গায়। এতে হয় কি, সাগর থেকে কুয়াশা এসে একবার চড়াও হলে বদ্ধ জায়গায় আটকে যায়, আর সরতে চায় না।

তুমি কি ভূগোলের ছাত্র?

 নাহ। ব্যাপারটা জানি আর কি।

সৈকতের কিনার থেকে সাগরের বেশ খানিকটা ভেতর পর্যন্ত আকাশে ভারী, ধূসর মেঘ। কিন্তু কুয়াশা প্রায় নেই। বড় বড় ঢেউ আছড়ে ভাঙছে তীরে। অন্ধকারেও ঢেউয়ের মাথার সাদা ফেনা চোখে পড়ছে।

পানির কিনারে হাঁটছে কয়েক জোড়া দম্পতি। খানিক দূরে পানির বেশ কিছুটা ওপরে অগ্নিকুণ্ড জ্বেলে বসে আড্ডা দিচ্ছে কতগুলো ছেলেমেয়ে। উঁচুস্বরে টেপ আর রেডিও বাজছে।

কাছে গিয়ে দেখল জিনা। মুসাও নেই, রিকিও না।

তাতে হতাশ হলো না দেখে নিজেই অবাক হয়ে গেল জিনা। তারমানে জনের সঙ্গ তার খারাপ লাগছে না। পানির কিনার ধরে পাশাপাশি হেঁটে চলল দুজনে। খুব সুন্দর করে গুছিয়ে কথা বলতে পারে জন। অনেক কিছু জানে। একটা তিমির গল্প বলল। পথ হারিয়ে বসন্তের শুরুতে নাকি তীরের একটা অল্প পানির খড়িতে এসে আটকে গিয়েছিল। ওটার বন্দি চেহারার নিখুঁত বর্ণনা দিয়ে ছবিটা দেখিয়ে দিল জিনাকে। শহরের লোকে বহু কষ্টে খোলা সাগরে বের করে দিয়েছিল আবার তিমিটাকে।

কথা বলতে বলতে কখন যে ওরা দক্ষিণের পাহাড়ের দিকে ঘুরে গেছে, বলতে পারবে না। হঠাৎ লক্ষ করল জিনা, পানির ধার থেকে তীরের অনেক ভেতরে চলে এসেছে। সামনেই পাথরের পাহাড়।

একপাশে বেশ খানিকটা দূরে বোট ডক। ঢেউয়ের গর্জন বেড়েছে। অস্বস্তি বোধ করতে লাগল জিনা। এত নির্জনতা তার পছন্দ হচ্ছে না।

কই, সমস্ত সৈকতই তো চষে ফেললাম, যেন তার মনের কথা পড়তে পেরেই সহজ কণ্ঠে বলল জন। তোমার বন্ধুকে তো পাওয়া গেল না। বেরোয়ইনি হয়তো বাড়ি থেকে।

চলো, ফিরে যাই, পা বাড়াতে গেল জিনা।

দাঁড়াও না, ভালই তো লাগছে। থাকি আরেকটু।

 নাহ, আমার ভাল লাগছে না।

সামনে এসে দাঁড়াল জন। মুখোমুখি হলো। হাতটা চলে এল জিনার নাকের কাছে।

অদ্ভুত একটা মিষ্টি গন্ধ নাকে ঢুকল জিনার। বডি স্প্রের নয়। আফটার শেভ লোশন? হবে হয়তো। কোন্ ব্র্যান্ডের লোশন ব্যবহার করে জন, জিজ্ঞেস করতে যাচ্ছিল জিনা, এই সময় চোখ চলে গেল ওপর দিকে। মেঘের নিচ দিয়ে উড়ে যেতে দেখল কয়েকটা বাদুড়কে।

এখানে অতিরিক্ত বাদুড়!

বাদুড়কে ভয় পাও নাকি?

 মুখ নামাল জিনা। ভয় পাব কেন?

না, এমনি। বাদুড়ের সঙ্গে ভ্যাম্পায়ারের সম্পর্ক আছে কিনা। স্যান্ডি হোলোতে কিন্তু ভ্যাম্পায়ারের গুজব আছে। মানুষকে আক্রমণ করার কথাও শোনা যায়।

দূর, ওসব ফালতু কিচ্ছা। আমি বিশ্বাস করি না।

যখন পড়বে ওদের কবলে, তখন বুঝবে মজা, রহস্যময় কণ্ঠে বলে হাসতে লাগল জন। আবার হাত বাড়াল জিনার নাকের কাছে।

মিষ্টি গন্ধ পেল জিনা। কিসের গন্ধ জিজ্ঞেস করতে গিয়ে এবারও জিজ্ঞেস করা হলো না। কথা শোনা গেল। বাকের আড়াল থেকে বেশ জোরেই কথা বলতে বলতে বেরিয়ে এল একজোড়া দম্পতি। ওদের পাশ দিয়ে যাওয়ার সময়। মুখ ফিরিয়ে তাকাল। জিনা আর জনের উদ্দেশে হাত নাড়ল মহিলা।

জিনাও হাত নেড়ে জবাব দিল। জনের হাত ধরে টানল, এসো। এখানে। আর ভাল লাগছে না আমার।

মনে হলো, দম্পতিরা আসাতে নিরাশ হয়েছে জন। অনিচ্ছাসত্ত্বেও মাথা ঝাঁকিয়ে বলল, হ্যাঁ, চলো।

.

০৫.
সাগরের কি অবস্থা? জানতে চাইলেন মিস্টার আমান। পরনে বেদিং স্যুট। রান্নাঘরের কাউন্টারে দাঁড়িয়ে কাপে কফি ঢালছেন। চোখে এখনও ঘুম।

সকাল সকাল ঘুম থেকে উঠে পড়েছিল মুসা। বাবা-মা তখনও ঘুমে। নিঃশব্দে বেরিয়ে গিয়েছিল ঘর থেকে। সৈকতে গিয়ে দৌড়াদৌড়ি সেরে সবে ফিরেছে।

সাংঘাতিক, বলে, টান দিয়ে ফ্রিজের ডালা খুলল মুসা। কমলার রসের প্যাকেট বের করল।

কফির কাপে চুমুক দিলেন মিস্টার আমান। সাংঘাতিক মানে? খোলা জানালা দিয়ে বাইরে তাকালেন। পরিষ্কার আকাশ। ঝলমলে রোদ। ঝড়ের তো কোন লক্ষণ দেখছি না।

ঝড়ের কথা বলিনি। বড় বড় ঢেউ। বিশাল একেকটা। প্যাকেটের কোণা দাঁত দিয়ে কেটে ফুটো করে মুখে লাগাল মুসা। এক চুমুকে অর্ধেকটা খতম করে ফেলে হাতের উল্টো পিঠ দিয়ে ঠোঁট মুছে তাকাল। বাবা, কখন উঠেছ?

দেয়ালের ঘড়ির দিকে তাকালেন মিস্টার আমান। সাড়ে নটা বাজে। এই বিশ মিনিট। কেন?

রিকি ফোন করেছিল?

 না, হাই তুললেন মিস্টার আমান। টেনিস খেলতে যাবে নাকি?

না। সাঁতার। বডিসার্ফিং। যা ঢেউ একেকখান, খুব মজা হবে। ওয়ালফোনের কাছে এসে রিসিভার তুলে কানে ঠেকাল মুসা। নম্বর টিপতে যাবে, এই সময় জানালা দিয়ে তাকিয়ে চিৎকার করে উঠলেন আমান, দেখো দেখো, একটা হামিংবার্ড!

রিসিভার রেখে লাফ দিয়ে এগিয়ে এল মুসা। কই? কোথায়?

ওই তো, ওই ফুলটার কাছে ছিল। মিস করলে।

কত্তবড়?

 মৌমাছির সমান।

এখানে সবই মৌমাছির সমান নাকি? কাল রাতে আমার ঘরে কতগুলো নীল মাছি ঢুকেছিল। মৌমাছির সমান। এত্তবড় মাছি আর দেখিনি।

এত্ত ছোট পাখিও আর দেখিনি, ফুলগাছগুলোর দিকে তাকিয়ে আছেন। আমান। পাখিটাকে খুঁজছে তাঁর চোখ।

মুসাও তাকিয়ে আছে।

কফি শেষ করে কাপটা কাউন্টারে রেখে ফিরে তাকালেন আমান, রিকিকে ফোন করছিলে নাকি?

হ্যাঁ

এত সকালে? এখানে এত তাড়াতাড়ি তো কেউ ওঠে না।

রিকি আমার চেয়েও সকালে ওঠে।

 আবার গিয়ে রিসিভার কানে ঠেকাল মুসা।

অনেকক্ষণ রিঙ হওয়ার পর ধরলেন রিকির আম্মা।

আন্টি, আমি মুসা। রিকি কোথায়?

অ, তুমি। বাগান থেকে রিঙ হচ্ছে শুনলাম। এসে ধরতে দেরি হয়ে গেল।…রিকি তো এখনও ওঠেনি। কাল রাতে দেরি করে ফিরেছে। দাঁড়াও, দেখে আসি।

আলসেমি রোগে ধরল নাকি ওকে! আনমনে বলল মুসা। ঘড়ির দিকে তাকাল। সব সময় ভোরে ওঠা রিকির অভ্যেস। পৌনে দশটা পর্যন্ত কখনও বিছানায় থাকে না।

রিসিভার ধরেই আছে মুসা। অনেকক্ষণ পর পায়ের শব্দ শুনল। খুটখাট শব্দ। ভেসে এল রিকির ঘুমজড়ানো, খসখসে ভারী কণ্ঠ, হালো!

রিকি? ঘুম থেকে উঠে এলে নাকি?

 নীরবতা। হ্যাঁ। হাই তোলার শব্দ।

 কাল রাতে কোথায় ছিলে?

গলা পরিষ্কার করে নিল রিকি, একটা মেয়ের সঙ্গে বেড়াতে গিয়েছিলাম।

খাইছে! কি বললে? বিস্ময় চাপা দিতে পারল না মুসা।

মেয়েটা অদ্ভুত, বুঝলে। ওর সঙ্গে হাঁটতে, কথা বলতে, একটুও সঙ্কোচ হচ্ছিল না আমার।

তোমাদের হলো কি! তুমি গেলে একটা অপরিচিত মেয়ের সঙ্গে, জিনা গেল একটা ছেলের সঙ্গে হ্যাঁ, তারপর?

ঘুমজড়িত কণ্ঠে গুঙিয়ে উঠল রিকি।

আই রিকি, শুনতে পাচ্ছ?

হ্যাঁ। কি জানি হয়েছে আমার। কিছুতেই চোখ টেনে খুলে রাখতে পারছি না। ঘুম যাচ্ছেই না।

জাহান্নামে যাক তোমার ঘুম। মেয়েটা কে?

লীলা। খুব ভাল মেয়ে। না দেখলে বুঝবে না। আমার সঙ্গে এত ভাল আচরণ করল। আমাকে ব্যঙ্গ করল না, ইয়ার্কি মারল না। ওর সঙ্গে কথা বলতে কোন অসুবিধেই হয়নি আমার।

ভাল। তা-ও যে আড়ষ্টতাটা দূর হচ্ছে তোমার..সৈকতে যাবে না?

নাহ। পারব না। শরীরটা কেমন ম্যাজম্যাজ করছে। দুর্বলও লাগছে খুব। রাতে কুয়াশার মধ্যে ঘোরাঘুরি করেছি অনেক। জ্বরটর আসবে নাকি বুঝতে পারছি না। এলে বিপদে পড়ে যাব।

কিসের বিপদ?

লীলাকে কথা দিয়েছি, আজ রাতে ওকে নিয়ে শহরে ঘুরতে বেরোব। তুমি আর জিনাও চলে এসো।

আসব। তোমার শরীর কি খুবই খারাপ? যা দারুণ ঢেউ দেখে এলাম। সার্ফিঙে না গেলে মিস করবে।

পারছি না, ভাই। সত্যি খুব দুর্বল লাগছে। এত ঘুম আমার জীবনেও পায়নি। রিসিভার ধরে রাখতে পারছি না। রাখি, আঁ? রাতে দেখা হবে।

মুসা জবাব দেয়ার আগেই লাইন কেটে গেল।

রিসিভার রেখে ভাবতে লাগল মুসা, কার সঙ্গে সার্ফিঙে যাওয়া যায়? টনির কথা মনে পড়ল।

ফোন করল। কিন্তু বহুক্ষণ চেষ্টা করেও পেল না ওকে। ফোন ধরল না কেউ টনিদের বাড়িতে।

তারপর করল জিনাকে। জিনার আম্মা ধরলেন। জানালেন, জিনা। বাথরূমে। দিনের বেলা কোথাও বেরোতে পারবে বলে মনে হয় না। ঘরের কাজ আছে। এত বেশি জঞ্জাল, সাফ করতে করতেই বেলা গড়াবে।

হতাশ হয়ে শেষে জানালার কাছে এসে দাঁড়লি সে। বাবা বাগানে ফুলগাছগুলোর কাছে ঘোরাঘুরি করছেন। হামিংবার্ডটাকে আবার দেখার আশা ছাড়তে পারেননি এখনও। মনেপ্রাণে তিনি একজন নেচারালিস্ট। জন্তু জানোয়ার ধরতে তিন গোয়েন্দার সঙ্গে কত জায়গায় যে গিয়েছেন। আমাজানের জঙ্গলেও গিয়েছিলেন একবার।

বাইরে বেরোল মুসা। আর কোন উপায় না দেখে বাবাকেই পাকড়াও করল। বাবা, সাঁতার কাটতে যাবে না? এক মিনিট দাঁড়াও। আমি স্যুটটা পরে আসি।

ভুরু কুঁচকে ছেলের দিকে তাকালেন মিস্টার আমান। ধীরে ধীরে হাসি ছড়িয়ে পড়ল মুখে, কেন, কাউকে জোগাড় করতে পারলে না। সাগরে যখন ঢেউ বেশি, সাঁতার কাটতে না-ই বা গেলাম আজ। বরং এক কাজ করি চলো। হামিংবার্ড আর প্রজাপতির ছবি তুলেই কাটাই। একটা দুর্লভ প্রজাতির প্রজাপতিও দেখলাম ওদিকের ঝোপটায়। ধরতে পারলে মন্দ হয় না।

০৬.
রাত আটটার সামান্য পরে জিনাকে নিয়ে পিজ্জা কোভে ঢুকল মুসা। একটা টেবিলে বসে থাকতে দেখল রিকি আর লীলাকে।

রিকিকে অমন লাগছে কেন? মুসার কানের কাছে ফিসফিস করে বলল জিনা।

কেমন?

বুঝতে পারছ না?

না

ঠিক বোঝাতে পারব না। মোটকথা, অন্য রকম।

পিজ্জা হাউসটায় খুব ভিড়। প্রায় সবই ওদের বয়েসী ছেলেমেয়ে। গুতোগুতি করে টেবিলে জায়গা করে নিচ্ছে। হই-হল্লা করছে।

মুসাদের দেখেই আড়ষ্ট হয়ে গেল রিকি। বোধহয় আগেই লীলাকে কিছু বলে রেখেছে, লীলাই ওদের সঙ্গে পরিচয় করে নিল, হাই, আমি লাইলাক। রিকির নতুন বন্ধু। অতএব তোমাদেরও। লীলা বলে ডাকবে।

কিন্তু নতুন বন্ধুটিকে পছন্দ করতে পারল না জিনা। লীলার বাড়িয়ে দেয়া হাতে হাত মিলিয়ে শুকনো গলায় বলল, হাই।

মুসার দিকে তাকিয়ে হেসে বলল রিকি, পিজ্জার অর্ডার দিয়ে রেখেছি।

তোমরাও কি রকি বীচ থেকে? লীলা জানতে চাইল।

হ্যাঁ, জবাব দিল মুসা।

জিনা তাকিয়ে আছে লীলার নখের দিকে। লম্বা, নিখুঁত। সুন্দর করে নেল পালিশ লাগানো। লিপস্টিকের মত একই রঙের। রিকির দিকে কাত হয়ে বসেছে সে।

 রিকির এই পরিবর্তনে অবাক হয়ে গেছে জিনা। মেয়েটার বেহায়াপনা সহ্য করছে কি করে রিকি?

ধাতব ট্রে তে করে গরম গরম পিজ্জা এল। ধোয়া উড়ছে। কেটে নিয়ে আসা হয়েছে। হাত বাড়িয়ে একটা করে টুকরো তুলে নিল মুসা, জিনা আর রিকি।

লীলা নিল না। তাকালই না প্লেটের দিকে। কৈফিয়ত দিল, পেট ভরে ডিনার খেয়ে এসেছি। একটা কণাও আর ঢোকানোর জায়গা নেই।

আরে একটু নাও না, অনুরোধ করল রিকি।

উঁহু, পারব না। খাও তোমরা।

খাবার দেখে হঠাৎ যেন কেমন হয়ে গেছে লীলা, লক্ষ করল মুসা। চোখে। ক্ষুধার্ত মানুষের দৃষ্টি। তাহলে নিচ্ছে না কেন?

জিনাও তাকিয়ে আছে লীলার চোখের দিকে। দরজার দিকে তাকিয়ে বড় বড় হয়ে যেতে দেখল ওর বাদামী চোখ।

ফিরে তাকাল জিনা। জনকে ঢুকতে দেখে তার চোখও স্থির হয়ে গেল ওর ওপর।

চোখে চোখ পড়তে হাসল জন।

মুসার গায়ে কনুই দিয়ে তো দিল জিনা। ওর সঙ্গেই কাল রাতে দেখা হয়েছিল আমার।

মুখ ভর্তি পিজ্জা চিবাতে চিবাতে ফিরে তাকাল মুসা। ও। একনজর দেখল জনকে। তারপর আবার খাবারে মন দিল।

ওদের দিকে এগিয়ে এল জন।

পরিচয় করিয়ে দিল জিনা, ও জন গুড় ওয়াকার। কাল রাতে পরিচয়।…জন, ও আমার বন্ধু মুসা। ও রিকি। আর ও লীলা, রিকির নতুন বন্ধু।

হাত মেলাল জন। একটা চেয়ারে বসল।

ট্রেটা ওর দিকে ঠেলে দিল মুসা, পিজ্জা নাও।

নো, থ্যাংকস, চেয়ারে হেলান দিল জন। এইমাত্র খেয়ে এলাম। তাকালই না খাবারের দিকে। জিনাকে জিজ্ঞেস করল, সৈকতের ধারে হাঁটতে যাবে না আজ?

জনের দিকে তাকাল জিনা। আটকে রইল চোখ। কেমন সম্মোহনী দৃষ্টি জনের চোখে। জোর করে নজর সরাতে হলো জিনাকে। মুসার দিকে তাকাল, মুসা, কি করবে?

আমি? সিদ্ধান্ত নিতে পারছে না যেন মুসা। তোমার কি ইচ্ছে?

হাঁটতে যেতেই ইচ্ছে করছে।

আমারও, লীলা বলল। রিকির সঙ্গে। রিকির বাহুতে হাত রাখল লীলা, রিকি, কি বলো?

ঘাড় কাত করল রিকি, ভালই হয়।

 ভিডিও গেম খেলতে যাবে না?

বদ্ধ জায়গায় ঢুকতে ইচ্ছে করছে না আর আমার। হট্টগোল, মনিটরের স্ক্রীনের আলো…নাহ্! তারচেয়ে সৈকতের খোলা হাওয়া, অন্ধকারে হেঁটে বেড়ানো অনেক ভাল।

জিনার দিকে তাকাল মুসা।

মাথা নাড়ল জিনা, উঁহু, আমিও যাচ্ছি না ওই আর্কেডে। সিনেমাও ভাল লাগবে না। তারচেয়ে সাগরের খোলা হাওয়াই ভাল।

হঠাৎই আবিষ্কার করল মুসা, এখানে বড় একা হয়ে গেছে সে। ধীরে ধীরে বলল, ঠিক আছে, যাও তোমরা। দেখি, আমি বরং টনিকে খুঁজে বের করিগে। ভিডিও-গেম খেলব। ওকে না পেলে সিনেমা দেখতে যাব। একাই যাব।

দ্রুত খাওয়া শেষ করল রিকি। বেরোনোর জন্যে যেন আর তর সইছে না। ওর অস্থিরতার কারণ বুঝতে পারল না মুসা। তবে বদলে যে গেছে, এ ব্যাপারে জিনার সঙ্গে এখন সে-ও একমত।

প্রায় অপরিচিত একটা ছেলের সঙ্গে জিনার যাওয়াটা পছন্দ হচ্ছে না তার। কিন্তু কি করবে? যার সঙ্গে খুশি বেরোতে পারে জিনা, তাকে বাধা দেয়ার কোন অধিকার তার নেই। বাধা দিলে জিনাই বা শুনবে কেন?

খাওয়া শেষ করে উঠে দাঁড়াল রিকি। মুসার দিকে তাকিয়ে বলল, বিল আমি দিয়ে যাচ্ছি। তুমি শেষ করেই বেরোও। জিনার দিকে ফিরল, তোমার হয়েছে?

হ্যাঁ, চলো। পেপার ন্যাপকিনে মুখ মুছে উঠে দাঁড়াল জিনা।

 বেরিয়ে গেল চারজনে।

দরজার দিকে তাকিয়ে থেকে চিন্তিত ভঙ্গিতে পিজ্জা চিবাতে লাগল মুসা। কিশোর আর রবিনের অভাবটা তীব্রভাবে বোধ করল আরেকবার। দূর, একা একা কোথাও বেড়াতে বেরিয়ে আনন্দ নেই। স্যান্ডি হোলোর মত এত চমৎকার জায়গাতেও না। একমাত্র ভরসা এখন টনি। ওকে খুঁজে বের করতে না পারলে সন্ধ্যাটাই মাটি হবে।

.

০৭.
দুদিন পর। সকালবেলা ঘুম থেকে জেগে, হাই তুলতে তুলতে আড়মোড়া ভাঙল মুসা। উঠে এসে দাঁড়াল বেডরূমের জানালার সামনে। বাইরের উজ্জ্বল আলোর দিকে তাকিয়ে চোখ মিটমিট করতে লাগল। পরিষ্কার আকাশ। গাছের মাথার ওপরে উঠে গেছে সূর্য। ঘরটা গরম, আঠা আঠা লাগছে।

আবার হাই তুলতে তুলতে ড্রেসারের দিকে এগোল সে। ড্রেসারের গায়ে ধাক্কা লাগল। ঘুম যায়নি এখনও। ড্রয়ার ঘেঁটে বের করল বেদিং স্যুট। টেনেটুনে পরে নিল কোনমতে।

দুপদাপ করে নেমে এল রান্নাঘরে। কাউন্টারে রাখা চাপা দেয়া এক টুকরো কাগজ দেখতে পেল। বাবা লিখে রেখে গেছেন। মাকে নিয়ে চলে গেছেন এক বন্ধুর বাড়িতে। দূরে কোথাও মাছ ধরতে যাবেন সকলে মিলে। ইস, আফসোস করতে লাগল মুসা। জানলে সে-ও যেতে পারত সঙ্গে। এখানে আর কোন আকর্ষণ বোধ করছে না। রিকি যেন কেমন হয়ে গেছে। জিনার সঙ্গেও জমছে না।

গতরাতে কখন ফিরেছিল? মনে করতে পারল না মুসা। বাড়ি ঢুকে ঘড়ি দেখেনি। সিনেমা দেখে, টনি আর আরও কয়েকজন বন্ধুর সঙ্গে গিয়েছিল কার্নিভলে। কিন্তু বন্ধ হয়ে গেছে তখন। মাঠ অন্ধকার।

মাঝরাতের পরই হবে, এটা ঠিক। কারণ নাইট শো দেখেছে। তার সঙ্গে জিনা আর রিকিকে না দেখে প্রশ্ন চেপে রাখতে পারেনি টনি। জিনার কি হয়েছ, বলো তো?

কি জানি! কেন? জানতে চেয়েছে মুসা।

অন্য একটা ছেলের সঙ্গে ঘুরে বেড়ায়। লম্বা। আমাদের চেয়ে বয়েস বেশি। এ শহরের লোক নয়। আর রিকি ঘোরে একটা মেয়ের সঙ্গে। তাকেও এ শহরের ছেলেমেয়েরা কেউ কখনও দেখেনি। ঘটনাটা কি, বলো তো?

কি জানি! যার যেখানে ইচ্ছে ঘুরুক। আমি কি ওদের গাজেন নাকি?

না, তা বলছি না। তবু…

দেখো, এ শহরের লোক নয় বলেই সন্দেহ করতে হবে, এমন কোন কথা নেই। আমিও তো এখানকার লোক নই। টুরিস্ট সীজন। অপরিচিত লোক আসবেই।

আলোচনাটা আর এগোতে দেয়নি মুসা। ওখানেই চাপা দিয়েছে।

জিনার কথা ভাবতেই মনে হলো ফোন করে। দিনের বেলায়ও কি জনের সঙ্গে বেরোবে ও? কে জানে। ঘড়ি দেখল। সাড়ে দশটা বাজে। ঢকঢক করে গিলে ফেলল এক গ্লাস কমলার রস। তাড়াহুড়ো করতে গিয়ে গলায় আটকে গেল। ব্যথা লাগল। শুকিয়ে আছে কণ্ঠনালী।

জিনাদের নম্বরে ডায়াল করল সে।

 তিন-চার বার রিঙ হওয়ার পর তুলে নিলেন জিনার আম্মা। হালো?

আন্টি? আমি মুসা। জিনা কোথায়?

 ঘুমোচ্ছে।

এত বেলায়? ও তো সকাল সকালই উঠে পড়ে।

কি জানি, বুঝলাম না। ঘণ্টাখানেক গিয়ে অনেক ডাকাডাকি করে এসেছি। ঘুমই ভাঙে না। বলল, শরীর খারাপ লাগছে। উঠতে ইচ্ছে করছে না। এ রকম তো কখনও হয় না।

হু! কাল রাতে কখন ফিরেছে, জনের সঙ্গে কতক্ষণ ছিল জিজ্ঞেস করতে ইচ্ছে করল মুসার। করল না। বলল, ঘুম ভাঙলে বলবেন সৈকতে যেতে। আমি সাঁতার কাটতে যাচ্ছি।

লাইন কেটে দিল সে। ঘাড়ের পেছনটা চুলকাল। রান্নাঘরের মধ্যে আরও গরম। ভারী, ভেজা ভেজা বাতাস।

বেজায় গরম তো আজকে। ঘরে কিংবা বাগানে না থেকে সৈকতে যাওয়াই ভাল।

রিকিকে ফোন করল। সবে উঠেছে সে। ওকে বলল সৈকতে চলে যেতে। সঙ্গে বুগি বোর্ড নিয়ো। সাগরের অবস্থা জানি না এখনও। ঢেউ থাকলে সার্ফিং জমবে আজ।

সৈকতে এসে দেখল ইতিমধ্যেই ভিড় জমিয়েছে সকালের সাঁতারুরা। ডোবাডুবি করছে, নীলচে সবুজ ছোট ঢেউ কেটে সাঁতরে যাচ্ছে এদিক ওদিক। হলুদ আর সাদা ডোরাকাটা একটা বড় ছাতার নিচে তোয়ালে বিছিয়ে শুয়ে আছে রিকি।

আই, রিকি, বলে এগিয়ে গেল মুসা।

কি খবর? ঘুমজড়িত কণ্ঠে জানতে চাইল রিকি।

 বুগি বোর্ড আনোনি?

 আস্তে মাথা তুলে তাকাল রিকি, ভুলে গেছি।

অধৈর্য ভঙ্গিতে নিজের বোর্ডটা হাত থেকে ছেড়ে দিল মুসা। বসে পড়ল বালিতে। পিঠে রোদ লাগছে। কাল রাতে কি করেছ? মেয়েটার সঙ্গে দেখা হয়েছে?

হ্যাঁ, হাই তুলল রিকি। লীলার সঙ্গে শহরে ঘুরতে বেরিয়েছিলাম। ঘোরার পর সৈকতেও যেতে চেয়েছিল। কিন্তু রাজি হইনি। এত ক্লান্ত লাগছিল, সোজা বাড়ি গিয়ে শুয়ে পড়েছি।

ওঠো, সাঁতার কাটলেই শরীরের জড়তা চলে যাবে।

সাড়া দিল না রিকি।

অ্যাই, রিকি, চুপ করে আছ কেন?

নীরবতা।

 রিকি?

মুখের ওপর ঝুঁকে ভালমত দেখে মুসা বুঝল, রিকি ঘুমিয়ে পড়েছে।

হয়েছে কি ওর? অবাক হলো মুসা। সারারাত ঘুমিয়ে সকালে সৈকতে আসতে না আসতে ঘুমিয়ে পড়ল আবার, এই হট্টগোল আর রোদের মধ্যে!

ঘুমের মধ্যেই দীর্ঘশ্বাস ফেলল রিকি। গড়িয়ে গিয়ে চিত হলো।

আরও একটা ব্যাপার অবাক লাগল মুসার। কোন্ ধরনের সানট্যান ব্যবহার করে রিকি? রোদে পুড়ে চামড়া তো বাদামী হবার কথা। তা না হয়ে হচ্ছে ফ্যাকাসে, রক্তশূন্য।

*

সেদিন অন্ধকার যতই ঘনিয়ে আসতে লাগল, উত্তেজনা ছড়িয়ে পড়তে লাগল। লীলার দেহে। সৈকতে এসেছে খাবারের নেশায়। পেটে প্রচণ্ড ক্ষিধে। কিন্তু কোন হোটেলে গিয়ে কিছু খেতে পারবে না। একটা জিনিস দিয়েই খিদে মেটাতে হবে।

রক্ত!

মানুষের রক্ত!

শুরু যখন করেছে, শেষ না করে উপায় নেই।

অন্যান্য রাতের মত আজও সেই উদ্দেশ্যেই বেরিয়েছে। শিকার ঠিকই করা আছে। গত কয় রাত তার রক্ত পান করেই কাটিয়েছে। আজও করবে। তবে আজ শেষ। এক শিকারে বেশিদিন চালানো যায় না। বড় জোর তিন কি চারবার রক্ত পান করা যায়। এর বেশি করতে গেলে মৃত্যুর কোলে ঢলে পড়ে শিকার। মেরে ফেললে পুলিশ আসবে। তদন্ত হবে। ঘাবড়ে যাবে লোকে। রাতে আর সৈকতে বেরোতে চাইবে না। শিকার পাওয়া কঠিন হয়ে পড়বে। তাই রিকিকে একেবারে মেরে ফেলতে চায় না সে। শেষবারের মত তার রক্ত খাবে আজ।

রিকির আসার অপেক্ষাই করছে লীলা।

আসতে দেখা গেল ওকে। হাত নেড়ে ডাকল লীলা।

ক্লান্ত ভঙ্গিতে অনেকটা বুড়ো মানুষের মত ঝুঁকে পা টেনে টেনে এগিয়ে আসতে লাগল রিকি।

হাঁটতে শুরু করল লীলা। ধীরে ধীরে এগিয়ে চলল নৌকা রাখার ডকটার দিকে। ছায়ায় দাঁড়িয়ে অপেক্ষা করতে লাগল। পেছনের পানিতে ঢেউয়ে দোল খাচ্ছে তিনটা নৌকা। গায়ে গায়ে ঘষা খেয়ে মৃদু শব্দ তুলছে।

লীলা, কোথায় তুমি? ক্লান্তস্বরে ডাকল রিকি।

 এই যে এখানে। এসো।

রিকি আরও কাছে আসতে হাত ধরে তাকে ছায়ায় টেনে নিল লীলা। গলার। শিরাটার দিকে তাকাল। দপদপ করে লাফাচ্ছে। ওটার ভেতরে বয়ে যাওয়া ঘন তরল পদার্থ চুমুক দিয়ে পান করার ইচ্ছেটা পাগল করে তুলল ওকে। প্রথম প্রথম ভাল লাগত না। ঘেন্না লাগত। ধীরে ধীরে অভ্যেস হয়ে গেছে। এখন তো বরং ভালই লাগে। নেশা হয়ে গেছে। বাঘের যেমন হয়ে যায়। আফ্রিকার মাসাইদের যেমন হয়। জ্যান্ত গুরুর শিরা ফুটো করে চুমুক দিয়ে রক্ত পান। করে ওরা।

 স্থির দৃষ্টিতে রিকির শিরাটার দিকে তাকিয়ে থেকে জিজ্ঞেস করল লীলা, রিকি, আজ কি করতে চাও?

সৈকতেই বসে থাকব। শহর ঘোরার কিংবা সাঁতার কাটার শক্তি নেই। কেন যেন বল পাচ্ছি না শরীরে। মাথাটাও থেকে থেকে ঘুরছে।

ধপ করে বসে পড়ল রিকি।

ওর পাশে বসল লীলা। কাঁধে হাত রাখল।

মুখ তুলে তাকাল রিকি। মলিন হাসি হাসল।

 জবাবে লীলাও হাসল।

 মাথার ওপর কিচকিচ করে উঠল একটা বাদুড়।

তাকাল না রিকি। চেয়ে আছে লীলার মুখের দিকে।

ঠোঁট দুটো ফাঁক হলো লীলার। ঝকঝক করছে সাদা দাঁত। দুই কোণের দুটো দাঁত অস্বাভাবিক বড়। দন্ত। নেকড়ের দাঁতের মত।

এই প্রথম ব্যাপারটা লক্ষ করল রিকি। শিউরে উঠল নিজের অজান্তেই।

কিন্তু কিছু করার নেই তার। গায়ে বল নেই। উঠে দৌড় দেয়ার ক্ষমতা নেই। সম্মোহিতের মত তাকিয়ে আছে লীলার মুখের দিকে।

ধীরে ধীরে এগিয়ে আসতে লাগল মুখটা। চেপে বসল রিকির গলার শিরাটার ওপর।

কুট করে সুচ ফোঁটার ব্যথা অনুভব করল রিকি।

 শেষ মুহূর্তে ধাক্কা দিয়ে সরিয়ে দিতে চাইল লীলার মুখটাকে।

 পারল না। অসহায়ের মত আত্মসমর্পণ করতে বাধ্য হলো।

চোখের সামনে দুলে উঠল আঁধারের পর্দা।

পেটের খিদেয় পাগলের মত চুষেই চলল লীলা। তার গায়ের ওপর ঢলে পড়ল রিকি। তারপরেও ছাড়ল না লীলা। টনক নড়ল, যখন আর রক্ত বেরোল না। শিরা দিয়ে বেরিয়ে এল শুধু পানির মত রস।

মুখ সরাল লীলা।

রিকির দিকে তাকিয়ে আঁতকে উঠল। চাপা, গোঙানি বেরোল হাঁ হয়ে যাওয়া মুখ দিয়ে। এক ফোঁটা রক্ত রাখেনি রিকির শরীরে। খেতে খেতে মেরেই ফেলেছে।

খুন!

*

ছোট্ট দ্বীপ। গাছের মাথায় ডানা ঝাঁপটাচ্ছে অসংখ্য বাদুড়। ছাই রঙ আকাশে বিচিত্র ছায়া সৃষ্টি করে ইতিউতি উড়ে বেড়াচ্ছে। নিচে খুদে সৈকতের ধারে কাঠের তৈরি কতগুলো পরিত্যক্ত কুঁড়ে। মানুষ বাসের নিদর্শন। তবে এখন আর থাকে না কেউ। চলে গেছে। নৌকা ছাড়া যাতায়াতের আর কোন উপায় নেই। হয়তো এ বাধ্যবাধকতার কারণেই দ্বীপটা ছেড়ে গেছে মানুষ। তারপর থেকেই এটা বাদুড়ের দখলে।

জঙ্গলের মধ্যে দ্বীপের অন্ধকার একটা ঘরে অপেক্ষা করছে জন। পুব দিকের দেয়াল ঘেঁষে রাখা একটা কফিন। জানালার চৌকাঠে ভর দিয়ে চন্দ্রালোকিত আকাশে বাদুড়ের ওড়া দেখছে।

শব্দ করে নিঃশ্বাস ফেলল সে। মুখে মৃদু হাসি। উড়ে বেড়ানো বাদুড়ের আনন্দ যেন তার মধ্যেও সঞ্চারিত হয়েছে।

আবহাওয়া বেশ গরম। দুঃখের বিষয়, এ রকম থাকে না সব সময়। গ্রীষ্মকালটা যেন চোখের পলকে শেষ হয়ে যায় এই অঞ্চলে। আরও দীর্ঘ হলে সুবিধে হত। শিকার পাওয়া যেত অনেক বেশি। আরও দ্রুত কাজ শেষ হয়ে যেত ওদের।

সাগরের দিক থেকে আসতে দেখা গেল লীলাকে। ঘরে ঢুকল। ঠোঁটে রক্ত শুকিয়ে আছে। মলিন মুখে, ক্লান্ত ভঙ্গিতে ঘরে ঢুকল।

কি ব্যাপার, লীলা? জানতে চাইল জন।

খবর ভাল না, জন, ধপ করে কফিনটার ওপর বসে পড়ল লীলা।

কি হয়েছে?

রিকিকে খুন করে ফেলেছি।

 চমকে গেল জন। বলো কি!

হ্যাঁ। রক্ত খেতে গিয়ে হুশ ছিল না। এমন খাওয়াই খেয়েছি, শুষে ছিবড়ে বানিয়ে দিয়েছি ওকে।…আর আমারই বা কি দোষ বলো? পেটে এত খিদে থাকলে করবটা কি?,

সর্বনাশ করেছ! পুলিশ আসবে। তদন্ত হবে। কোনমতে আমাদের কথা জেনে গেলে আর রক্ষা নেই, ধাওয়া করে আসবে দ্বীপে।

জানবে কি করে আমরা এখানে আছি?

ভেবে দেখল জন। তা অবশ্য ঠিক। কিন্তু…

তা ছাড়া আমিই যে খুন করেছি, তার কোন প্রমাণ নেই। লাশটাকে সাগরে ফেলে দিয়ে এসেছি। ওরা ভাববে ডুবে মারা গেছে রিকি। ময়না তদন্ত করে মৃত্যুর কারণ বুঝতে পারবে না। গলার ফুটো দুটো দেখে বড়জোর অবাক হবে, কিসের চিহ্ন বুঝতেই পারবে না।

আমি ভাবছি অন্য কথা। সৈকতে রহস্যময় খুন হতে দেখে রাতের বেলা যদি আসাই ছেড়ে দেয় লোকে, আমরা বাঁচব কি খেয়ে?

যা করার তো করে ফেলেছি। আগে থেকেই অত ভেবে লাভ নেই। বসে থাকি। দেখি, কি হয়।

.

০৮.
খুব ভোরে ঘুম ভেঙে গেল মুসার। ঘামে ভেজা চাদরটা গায়ের ওপর থেকে টান মেরে সরিয়ে ফেলে উঠে বসল। নেমে এসে দাঁড়াল জানালার কাছে। পাখি ডাকছে। পুবের আকাশে ধূসর আলোর আভাস। ভোর হচ্ছে।

কটা বাজল? জোরে জোরেই নিজেকে প্রশ্ন করল সে।

চোখ ফেরাল ঘড়ির দিকে।

সাড়ে পাঁচটা–নীরবে ঘোষণা করল যেন ঘড়িটা।

ঘুম ভাল হয়নি। সারারাত ছটফট করেছে। এপাশ ওপাশ করেছে। মনের মধ্যে কি জানি কেন একটা অশান্তি।

রিকির কথা ভেবে। জিনার কথা ভেবে। দুজনের আচরণই বিস্ময়কর। রকম বদলে গেছে।

সন্ধ্যায় সৈকত থেকে ফিরে জিনাকে ফোন করেছিল সে। খুব ব্যস্ত ছিল লাইনটা। সারাক্ষণ এনগেজ টোন। ডিনারের পর আবার করেছে। ধরেছেন জিনার আম্মা।

জিনা ঘরে নেই। বেরিয়েছে। নিশ্চয় জনের সঙ্গে, শঙ্কিত হয়ে ভেবেছে মুসা। আশঙ্কাটা কিসের, বুঝতে পারছে না।

জিনার সঙ্গে ভালমত কথা বলতে হবে–ঠিক করেছে সে। গলদটা কোনখানে জানা দরকার।

ওর চোখের সামনেই ফর্সা হতে থাকল আকাশ। পাখির কলরব বাড়ছে।

এখন বিছানায় ফিরে যাওয়ার কোন মানে হয় না। ঘুম আর আসবে না। তারচেয়ে সৈকতে গিয়ে কিছুক্ষণ দৌড়াদৌড়ি করে এলে অস্থির মনটা শান্ত। হতে পারে।

 আলমারি খুলে একটা কালো রঙের স্প্যানডেক্স বাইসাইকেল শর্টস বের করে পরল। পায়ে ঢোকাল রানিং শূ। দক্ষ হাতে কয়েক টানে বেঁধে নিল ফিতে দুটো।

বাইরে বেরিয়ে নিঃশব্দে টেনে দিল দরজাটা। ভোরের শীতল বাতাস শিশিরে ভেজা। একসারি কটেজের পাশ দিয়ে দৌড়াতে শুরু করল। সাগরের দিক থেকে আসছে নোনা শুঁটকির গন্ধ।

সৈকতের কিনারে এসে পানিকে একপাশে রেখে গতি বাড়িয়ে দিল সে। কালচে-ধূসর আকাশের ছায়া পড়েছে পানিতে। কালির মত কালো লাগছে পানি। ওকে এগোতে দেখে চারদিকে দৌড়ে সরে যাচ্ছে সী গাল। বেশি কাছাকাছি হলে তীক্ষ্ণ চিৎকার দিয়ে আকাশে উঠে পড়ছে।

নির্জন সৈকত। কেউ বেরোয়নি এত ভোরে। শরীর চর্চা যারা করে, অথবা বহুমূত্র কিংবা রক্তচাপের রোগী, তারাও নয়। সে একা।

ক্রমশ উজ্জ্বল হতে থাকা দিগন্তরেখার কাছে একটা জাহাজের কালো অবয়ব চোখে পড়ছে। কোন ধরনের বার্জ হবে। এই আলোয় কেমন বিকৃত হয়ে গেছে আকৃতিটা, ছায়ার মত কাঁপছে। বাস্তব লাগছে না। মনে হচ্ছে ভূতুড়ে জাহাজ।

গতি কমিয়ে দিল মুসা। তবে দৌড়ানো বন্ধ করার কোন ইচ্ছে নেই। এগিয়ে চলল দৃঢ়পায়ে। একটা অগ্নিকুণ্ডের পাশ কাটিয়ে এল। পুরোপুরি নেভেনি ওটা। কালো ছাইয়ের ভেতরে এখনও ধিকিধিকি আগুন। পোড়া একটা কাঠ ছুঁড়ে দেয়া হয়েছিল সাগরে, ঢেউ আবার সেটা ফিরিয়ে এনে ফেলে রেখেছে সৈকতে। বালিতে মরে পড়ে আছে দুটো স্টারফিশ।

নোনা পানির কণা এনে চোখেমুখে ফেলছে বাতাস। ভেজা বালিতে মচমচ শব্দ তুলছে ওর জুতো। ধূসর রঙকে হালকা পর্দার মত সরিয়ে দিয়ে উঁকি দিতে আরম্ভ করেছে ভোরের রক্তলাল আকাশ। সেই রঙ প্রতিফলিত হচ্ছে সাগরেও।

দারুণ সুন্দর। দৌড়াতে দৌড়াতে ভাবছে মুসা। ঠাণ্ডা বাতাসের মধ্যেও বিন্দু বিন্দু ঘাম জমছে কপালে। চোখ তুলে তাকালেই সামনে দেখা যাচ্ছে বালিয়াড়ির ওপারে কালচে পাহাড়ের চূড়াটা।

যতই এগোচ্ছে সেদিকে, পায়ের নিচে নুড়ির পরিমাণ বাড়ছে। বালি কম। মাটি শক্ত। পাহাড়ের ছায়া থেকে ঠেলে বেরিয়ে থাকা ডকটাও চোখে পড়ছে। এখন।

 আরও এগোতে ডকের কাছে পানিতে কি যেন একটা ভাসতে দেখা গেল।

কোন ধরনের ছোট নৌকা? দূর থেকে ভালমত বোঝা যাচ্ছে না।

পানিতে লাল রোদের ঝিলিমিলি। স্পষ্ট হচ্ছে জিনিসটা। একটা নৌকার পাশে ডুবছে, ভাসছে।

তিমির বাচ্চা নাকি? তীরের কাছে এসে অল্প পানিতে আটকা পড়েছে? নাকি মরে যাওয়া বড় কোন মাছ?

ডকের কাছে এসে দাঁড়িয়ে গেল। দৌড়ে আসার কারণে হাঁপাচ্ছে। হাত দিয়ে কপালের ঘাম মুছে জিনিসটা কি দেখার জন্যে এগিয়ে গেল।

কয়েক পা গিয়েই যেন হোঁচট খেয়ে দাঁড়িয়ে গেল। গলার কাছে আটকে আসতে লাগল দম।

পানিতে উপুড় হয়ে পড়ে আছে একজন মানুষ। দুই হাত দুই পাশে ছড়ানো। ভঙ্গিটা মোটেও স্বাভাবিক না।

কোন চিন্তাভাবনা না করেই পানিতে নেমে পড়ল মুসা। গোড়ালি ডুবে গেল ঠাণ্ডা পানিতে। উত্তেজনায় জুতো খোলার কথাও মনে ছিল না। ভিজে গেছে। এখন আর খুলেও লাভ নেই। মানুষটার কোমর ধরে টান দিল। বেশ ভারী। মুখের দিকে না তাকিয়েই কাঁধে তুলে নিল। বয়ে নিল, এল তীরে। শুইয়ে দিল বালিতে।

প্রায় নগ্ন দেহটা কাটাকুটিতে ভরা। ডকের কাছের ধারাল পাথরে ক্রমাগত বাড়ি খেয়ে খেয়ে এই অবস্থা হয়েছে। একটা কাটা থেকে রক্ত বেরোচ্ছে না।

মুখ দেখার জন্যে চিত করে শুইয়েই চিৎকার করে উঠল মুসা।

রিকি!

দ্রুত একবার পরীক্ষা করেই নিশ্চিত হয়ে গেল, মারা গেছে রিকি।

ডুবল কি করে? সাঁতার তো ভালই জানত। নাকি ভাটার সময় নেমেছিল পানিতে, স্রোতে টেনে নিয়ে গেছে? জোয়ারের সময় আবার ফেলে গেছে। সৈকতে?

রিকি মৃত! নিজের অজান্তেই হাঁটু ভাজ হয়ে গেল মুসার। পা ছড়িয়ে বসে পড়ল বালিতে। বুজে এল চোখ।

ওর চেয়ে কোন অংশেই খারাপ সাঁতারু ছিল না রিকি। ডোবার কথা নয়, যদি তীব্র ভাটার সময় না নেমে থাকে। কিন্তু রাতের বেলা নামতে গেল কেন সে?

কেন, রিকি, কেন নামলে? চোখ খুলে আচমকা চিৎকার করে উঠল মুসা। চোখে লাগছে কমলা রঙের রোদ। আবার মুদে ফেলল চোখ।

কতক্ষণ একভাবে বসে ছিল সে, বলতে পারবে না। মানুষের কথা শুনে দ্বিতীয়বার চোখ মেলল। এগিয়ে আসতে দেখল দুজন জেলেকে।

.

০৯.
 চার রাত পর। আবার ঘুম আসছে না মুসার। বিছানায় গড়াগড়ি করছে। ছটফট করছে। চাদরটা এলোমেলো। বালিশগুলো মেঝেতে। অনেক চেষ্টায় তন্দ্রামত যা-ও বা এল, দুঃস্বপ্ন দেখতে লাগল।

রিকিকে দেখল সে।

অনেক বড় একটা সৈকত। ঝলমলে রোদে বালিকে লাগছে সোনালি। বড় বড় ঢেউ মাথা উঁচু করে রাজকীয় ভঙ্গিতে হেলেদুলে এসে আছড়ে পড়ছে। সৈকতে। ভেঙে ছড়িয়ে পড়ছে মাথায় করে বয়ে আনা সাদা মুকুট।

খালিপায়ে দৌড়াতে দৌড়াতে এসে হাজির হলো রিকি। পরনে কালো রঙের সাঁতারের পোশাক। পানির কিনার ধরে দ্রুতপায়ে দৌড়াচ্ছে। কোন শব্দ হচ্ছে না। নিঃশব্দে উড়ে চলেছে যেন বালির ওপর দিয়ে।

তাকে ধরার জন্যে দৌড় দিল মুসা। ফিরে তাকাল না রিকি। মুসাকে কাছে যেতে দিল না। মুসা এগোলে সে-ও গতি বাড়িয়ে দিয়ে সরে যায়।

রোদে আলোকিত সৈকতেও রিকির মুখটা স্পষ্ট নয়। ছায়ায় ঢেকে রয়েছে, যেন।

প্লীজ, রিকি, সামনে ঝুঁকে দৌড়াতে দৌড়াতে ভাবছে মুসা, একটু দাঁড়াও। তোমার চেহারাটা দেখতে দাও।

তার অনুরোধেই যেন ফিরে তাকাল রিকি।

চমকে গেল মুসা।

আতঙ্কে বিকৃত হয়ে গেছে রিকির মুখ। ঠেলে বেরোনো চোখ। মুখটা হাঁ হয়ে আছে চিৎকারের ভঙ্গিতে।

হঠাৎ কালো হয়ে এল আকাশ। বিশাল ছায়া পড়ল সৈকতে।

ছায়াটা অনুসরণ করে চলল রিকিকে। এত জোরে ছুটেও কিছুতেই ওটার সঙ্গে পেরে উঠছে না সে।

এখনও রোদের মধ্যেই রয়েছে রিকি, তবে দ্রুত দূরত্ব কমিয়ে আনছে। ছায়াটা। যেন ওকে গ্রাস করার জন্যে ছুটে আসছে।

দৃষ্টি স্বচ্ছ হয়ে আসছে মুসার। বুঝতে পারল, ছায়াটা মেঘের নয়, হাজার · হাজার কালো প্রাণী সূর্যকে ঢেকে দিয়ে এই অবস্থা করেছে।

কালচে বেগুনী পাখা দুলিয়ে উড়ছে ওগুলো। ওড়ার তালে তালে ওঠানামা করছে মাথাগুলো। তীক্ষ্ণ চিৎকারে কান ঝালাপালা করছে।

বাদুড়ের ঝাক তাড়া করেছে রিকিকে।

হাজার হাজার বাদুড় ডানা ঝাঁপটে, প্রায় গা ঘেঁষাঘেঁষি করে, কালো চাদর তৈরি করে সূর্যকে ঢেকে দিয়েছে। ছায়ায় ঢাকা পড়েছে সৈকত। ওদের তীক্ষ্ণ চিৎকার ঢেউয়ের গর্জনকেও ঢেকে দিয়েছে।

গাল বেয়ে ঘাম গড়িয়ে পড়ছে রিকির। চোখ বুজে ফেলল সে। কিন্তু মুখটা খোলাই রইল আতঙ্কে।

থেমো না, রিকি! মুসা বলল। দৌড়াতে থাকো!

 কিন্তু কুলাতে পারল না রিকি। ধরে ফেলল ওকে বাদুড়েরা। হুমড়ি খেয়ে বালিতে পড়ে গেল সে। রাতের অন্ধকারের মত ছেকে ধরল ওকে বাদুড়গুলো।

তারপর সব কালো।

ঝটকা দিয়ে বিছানায় উঠে বসল মুসা। নিজের ঘরে রয়েছে দেখে স্বস্তির। নিঃশ্বাস ফেলল। জানালা দিয়ে ভোরের ধূসর আলো ঢুকছে।

বিছানা থেকে যখন নেমে দাঁড়াল সে তখনও ঘুম পুরোপুরি কাটেনি। চোখে লেগে রয়েছে দুঃস্বপ্নের রেশ।

অনিশ্চিত ভঙ্গিতে জানালার দিকে এগোল সে। কানে বাজছে যেন। বাদুড়ের তীক্ষ্ণ চিৎকার। চোখের সামনে দেখছে বাদুড়ের মেঘ! বাদুড়ের ঝাক! সৈকতের বালিতে হুমড়ি খেয়ে পড়া রিকিকে কালো চাদরের মত ঢেকে দিয়েছে!

জানালার চৌকাঠে ভর দিয়ে দাঁড়িয়ে যেন ভয়ঙ্কর সেই দুঃস্বপ্নের অত্যাচার থেকে রেহাই পাওয়ার চেষ্টা চালাল সে।

কিন্তু বাদুড় দেখল কেন?

স্বপ্ন বিশ্বাস করে না সে। ঘুমের মধ্যে তাহলে কি তার মগজ কোন জরুরী মেসেজ দিতে চেয়েছে? এত প্রাণী থাকতে নইলে বাদুড় কেন?

তবে কি ভ্যা…একটু দ্বিধা করে জোরে জোরে উচ্চারণই করে ফেলল সে: ভ্যাম্পায়ার!

না, ভূতের কথা ভাবছে না সে। ভ্যাম্পায়ার ব্যাটের কথা ভাবছে। ছোট্ট দ্বীপটা থেকে রাতের বেলা ঝাঁকে ঝাকে বাদুড় উড়ে আসতে দেখেছে। বেশির ভাগই নিরীহ ফলখেকো বাদুড়। তবে বড় বাদুড়ের সঙ্গে ছোট আকারের ভ্যাম্পায়ার ব্যাট বাস করাও অসম্ভব নয় ওই নির্জন দ্বীপে।

রক্তচোষা ওই ভয়ঙ্কর বাদুড়গুলোই কি হত্যা করেছে রিকিকে? অসম্ভব নয়। রাতের বেলা সৈকতের নির্জন জায়গায় চলে যেত রিকি। নিজের অজান্তেই ভ্যাম্পায়ারের শিকার হত। চুপচাপ এসে তার শরীর থেকে রক্ত খেয়ে চলে যেত ওগুলো। সেজন্যে দুর্বল বোধ করত, সকালে ঘুম থেকে উঠতে ইচ্ছে করত না। আমাজানের জঙ্গলে জন্তু-জানোয়ার ধরতে গিয়ে ওই বাদুড় সম্পর্কে বিরাট অভিজ্ঞতা হয়েছে মুসার। জানে, কি রকম নিঃশব্দে এসে গায়ে বসে ভ্যাম্পায়ার ব্যাট। রক্ত খেয়ে চলে যায়। জানা না থাকলে, আর সজাগ এবং ওগুলোর ব্যাপারে পুরোপুরি সতর্ক না থাকলে কিছু টেরই পাওয়া যায় না।

যতই ভাবল, রিকির রহস্যময় মৃত্যুর আর কোন কারণই খুঁজে পেল না মুসা। সব খুনেরই মোটিভ বা উদ্দেশ্য থাকে। এ খুনের কোন মোটিভ পায়নি পুলিশ। তারমানে ভ্যাম্পায়ার। রক্ত খেয়ে খেয়ে শেষ করে দিয়েছে রিকিকে। এটাই মোটিভ। এবং জোরাল মোটিভ।

স্বপ্ন একটা বিরাট উপকার করেছে তার। সূত্রটা ধরিয়ে দিয়েছে।

পুরোপুরি সজাগ হয়ে গেছে মুসা। ঘুমের লেশমাত্র নেই আর চোখে। কুচকানো টেনিস শর্টসটা তাড়াতাড়ি পরে নিল। মাথায় গলিয়ে গায়ে টেনে দিল। আগের দিনের ব্যবহার করা টি-শার্ট। রওনা দিল দরজার দিকে। দাঁত ব্রাশ করার কিংবা মুখ ধোয়ারও প্রয়োজন মনে করল-না।

রান্নাঘর দিয়ে ছুটে বেরোনোর সময় নাস্তার টেবিল থেকে ডাক দিলেন তার বাবা, এই…

কিন্তু ততক্ষণে স্ক্রীনডোরের বাইরে চলে এসেছে সে। পরে কথা বলব, বলে ছেড়ে দিল পাল্লাটা। লাফ দিয়ে সিঁড়ি থেকে নেমে দৌড়াতে শুরু করল জিনাদের বাড়ির দিকে।

ধূসর রঙ আকাশের। বাতাস ভেজা ভেজা, কনকনে ঠাণ্ডা। বালি ভেজা। তারমানে আগের রাতে বৃষ্টি হয়েছিল।

বৃষ্টির শব্দ শুনতে পায়নি সে। বাইরের কোন শব্দই তার কানে ঢুকতে দেয়নি ভয়াবহ ওই দুঃস্বপ্ন। প্রথমে সাগরের ঢেউয়ের গর্জন। তারপর বাদুড়ের বাঁশির মত তীক্ষ্ণ চিৎকার।

ভ্যাম্পায়ার ব্যাট!

জিনাকে গিয়ে বলতে হবে। বলবে, সত্যটা জেনে গেছে সে।

ঝলমলে রোদ ছিল, আকাশটা নীলও ছিল; তারপরেও রিকির মৃত্যুর পর গত চারটা দিন কেমন যেন ধূসর, বিষণ্ণ কুয়াশায় ঢেকে দিয়েছিল সব কিছু। মনটা ভীষণ খারাপ ছিল বলেই মুসার কাছে দিনগুলো এ রকম লেগেছে।

ঘটনার ছবিগুলো অস্পষ্ট হয়ে আসছে তার মনে, কেবল চিৎকার আর শব্দগুলো গেঁথে রয়েছে স্পষ্ট–রিকির বাবা-মায়ের বুকভাঙা কান্না, পুলিশের ভারী ও চাঁপা কন্ঠ, সৈকতে বেড়াতে আসা ছেলেমেয়েদের চমকে চমকে ওঠা, ভীত কথাবার্তা।

গত চারদিনে জিনার সঙ্গে মাত্র একবার দেখা হয়েছে তার। জিনা অস্বাভাবিক আচরণ করেছে তার সঙ্গে। রিকির মৃত্যু রহস্য নিয়ে আলোচনাটা মোটেও জমেনি।

গত কয়েকদিনে বার বার কিশোর আর রবিনের অভাব অনুভব করেছে মুসা, বিশেষ করে কিশোরের। এখন ওর এখানে থাকার বড় দরকার ছিল। টেলিফোনে যোগাযোগের চেষ্টা করেছে। রবিনকে পাওয়া গেছে। ব্যান্ডেজ খোলা হয়েছে। তবে ঠিকমত হাটাচলা করতে সময় লাগবে। আরও কিছুদিন বিশ্রাম নিতে বলেছেন ডাক্তার। ইয়ার্ডে পাওয়া যায়নি কিশোরকে। দুই ব্যাভারিয়ান ভাইয়ের একজন বোরিস জানিয়েছে, রাশেদ পাশার সঙ্গে বাইরে গেছে সে, পুরানো মাল আনতে, কখন ফিরবে কোন ঠিক নেই। হতাশ হয়ে লাইন কেটে দিয়েছে মুসা।

জিনার সঙ্গে আলোচনা জমাতে না পেরে সরে চলে এসেছিল মুসা। ভেবে অবাক হচ্ছিল, কি হয়েছিল রিকির? এত রাতে সাগরে নেমেছিল কেন? মারা গেল কেন? ওই অবেলায় শুধু শুধু সাঁতার কাটতে নেমেছিল রিকি, এটা বিশ্বাস করতে পারছিল না মুসা।

টাউন করোনার এটাকে দুর্ঘটনায় মৃত্যু রায় দিয়েই খালাস। কিন্তু মুসা। এত সহজভাবে মেনে নিতে পারছিল না ব্যাপারটা। বুঝতেও পারছিল না। কিভাবে মারা গেছে রিকি।

তবে এখন জানে। স্বপ্ন তার প্রশ্নের জবাব দিয়ে দিয়েছে।

সেই জবাবটা জিনাকেও জানাতে চলেছে সে।

গ্রীষ্মবাসগুলোর পেছন দিয়ে এগোচ্ছে। সাদা সাদা কটেজগুলোর আঙিনায় চওড়া সানডেক। ছড়িয়ে ছিটিয়ে আছে চেয়ার। একটা করে বড় ছাতা আর তার। নিচে টেবিল রয়েছে প্রতিটি আঙিনায়। রান্নাঘরের জানালা দিয়ে জিনাকে চোখে পড়ল।

লাফ দিয়ে ডেকে উঠল মুসা। জিনার নাম ধরে ডাকতে ডাকতে চলে এল পেছনের দরজার কাছে।

অবাক হয়ে মুখ তুলে তাকাল টেবিলে বসা জিনা। কেরিআন্টি এঁটো থালা-বাসন পরিষ্কার করছেন।

দৌড়ে আসার পরিশ্রমে হাঁপাচ্ছে মুসা।  নাস্তা করেছ? জানতে চাইলেন কেরিআন্টি। টেবিলে রাখা প্যানকেকের থালাটা দেখালেন তিনি।

কিন্তু তাকে অবাক করে দিয়ে খাবারের দিকে এগোল না মুসা। জিনাকে দেখছে। জানালার কাচের ভেতর দিয়ে আসা ধূসর আলোয় ফ্যাকাসে লাগছে। ওর মুখ। জিনা, তোমার সঙ্গে কথা আছে।

নীরবে উঠে দাঁড়াল জিনা। এগিয়ে গেল দরজার দিকে।

 ওর পিছু পিছু ডেকে বেরিয়ে এল মুসা। কথাটা জানানোর জন্যে অস্থির। সাগর থেকে বয়ে আসছে ঠাণ্ডা বাতাস। আকাশের ভারী মেঘ অনেক নিচে নেমে এসেছে।

ডেকের রেলিঙে হেলান দিয়ে গাছপালার দিকে তাকিয়ে রইল জিনা। ওর পাশে এসে দাঁড়াল মুসা। শার্টের নিচের অংশটা ওপরে টেনে তুলে সেটা দিয়ে কপালের ঘাম মুছল।

গন্ধ হয়ে গেছে শার্টটায়। নাক কুঁচকাল। তাড়াহুড়ায় আলমারি থেকে থোয়া শার্ট বের করে পরার কথা মনে ছিল না, আগের দিনেরটাই পরে চলে এসেছে। এ নিয়ে মাথা ঘামাল না।

কেমন কাটছে তোমার? মেঘলা আকাশের নিচে গাছপালার কালো মাথার দিকে তাকিয়ে কিছুটা লজ্জিত স্বরেই যেন জিজ্ঞেস করল জিনা।

ভাল না।

আমারও না।

তোমাকে কয়েকটা জরুরী কথা বলতে এসেছি, জিনা, ভূমিকা শুরু করল মুসা। অস্বস্তি বোধ করছে। ও যা বলবে, সেটা যদি বিশ্বাস না করে জিনা? হাসাহাসি করে?

আমার ঘুম পাচ্ছে। তাজা বাতাসেই বোধহয়।

জিনা, আমি কি বলছি, শুনছ? রিকি কিভাবে মারা গেছে, জেনে ফেলেছি।

চোখের পাতা সরু করে ফেলল জিনা। রক্ত সরে গিয়ে আরও ফ্যাকাসে হয়ে গেল মুখটা। কিভাবে মারা গেছে, সেটা আমিও জানি, মুসা। পানিতে ডুবে।

 জিনা, শোনো, প্লীজ, অধৈর্য ভঙ্গিতে নিজের শার্টের ঝুল ধরে একটানে প্রায় হাঁটুর কাছে নামিয়ে দিল মুসা। প্লীজ, জিনা!

জবাব দিল না জিনা। মুসার চোখের দিকে তাকিয়ে রইল।

জবাবটা স্বপ্নের মধ্যে পেয়েছি আমি, গলা কাঁপছে মুসার। কিন্তু আমি জানি, এটাই সত্যি।

এবারও কোন কথা বলল না জিনা। তাকিয়ে রয়েছে ওর দিকে।

ভ্যাম্পায়ারে খুন করেছে রিকিকে।

তাই! এক পা পিছিয়ে গেল জিনা। এমন করে দুহাত তুলে ধরল, যেন। মুসার কথার অস্ত্র থেকে আত্মরক্ষা করতে চায়।

ভ্যাম্পায়ার! জোর দিয়ে বলল মুসা। সৈকতের ওপর দিয়ে হাজার হাজার বাদুড় উড়ে যেতে দেখি রোজ। বেশির ভাগই ফলখেকো বাদুড়। আমার বিশ্বাস, ফলখেকোগুলো যেখান থেকে আসে, সেখানে ভ্যাম্পায়ার ব্যাটও আছে। রিকিকে…

মুসা, থামো। এ সব রসিকতা এখন ভাল্লাগছে না আমার, আঁঝাল কণ্ঠে। বলল জিনা। দুই হাত আড়াআড়ি করে রাখল বুকের ওপর।

জিনাকে বোঝাতে গিয়ে ওর গলার দিকে চোখ পড়তে থমকে গেল মুসা। খাইছে বলে অস্ফুট একটা শব্দ বেরিয়ে এল মুখ থেকে। হাঁ করে তাকিয়ে রইল।

নানা রকম ভাবনা খেলে যেতে শুরু করল মাথায়। অদ্ভুত সব ভাবনা। সেগুলো বলতে গেলে পাগল বলবে লোকে।

উল্টোপাল্টা দেখছি নাকি আমি?-ভাবল সে। ওগুলো মশার কামড়?

জনের কথা মনে পড়ল তার। জন! এমন কি হতে পারে ভ্যাম্পায়ার ব্যাট নয়, আসল ভ্যাম্পায়ারের কবলেই পড়েছে জিনা? জন কি ড্রাকুলার মত মানুষরূপী সত্যিকারের রক্তচোষা ভূত?

মাথাটা গরম হয়ে যাচ্ছে! আমি বোধহয় পাগল হয়ে যাচ্ছি! ভাবতে লাগল মুসা।

স্বপ্নে কি দেখেছি আমি, শোনো, আবার যেন দুঃস্বপ্নের ঘোরেই কথা বলতে লাগল মুসা। মগজে ঘুরপাক খাচ্ছে চিন্তাগুলো। বাদুড়ের তাড়া খেয়ে দৌড়ে পালাচ্ছিল রিকি, আর বাদুড়গুলো…

থামো, মুসা! ফেটে পড়ল জিনা। বললাম তো, ভাল্লাগছে না আমার!

কিন্তু আমি যা বলছি, ঠিকই বলছি! জিনার রাগের পরোয়া করল না মুসা। বোঝার চেষ্টা করো, জিনা। ওই বাদুড়গুলোই যত নষ্টের মূল। রিকি…ওর গলায় এত বেশি কাটাকুটি ছিল, তার মধ্যেও…

আহ, থামো না! রাগে শক্ত হয়ে গেছে জিনার শরীর। দয়া করে তোমার বকবকানি থামাও।

কিন্তু, জিনা…

 থামো! গর্জে উঠল জিনা।

থমকে গেল মুসা। ভুলটা কি বলল সে? ওর কথা কেন শুনতে চাইছে না। জিনা? বিশ্বাস করুক বা না করুক, কথা তো শুনবে!

মুসা, তোমার বয়েস বেড়েছে। আগের ছোট্ট খোকাটি আর নেই তুমি যে সব সময় ভূতের ভয়ে কাবু হয়ে থাকবে। এখন আর ওসব মানায় না, তামাটে চোখে রাগে যেন আগুন জ্বলছে জিনার। মুসার কাছে ওর এই আচরণ রীতিমত অস্বাভাবিক লাগল। বড় হও, জিনা বলছে। তোমার এত ঘনিষ্ঠ একজন বন্ধু মারা গেল, আর তুমি বসে বসে হরর ছবির গল্প তৈরি করছ!

না, তা করছি না… চিৎকার করে উঠল মুসাও।

কিন্তু তাকে কথা শেষ করতে দিল না জিনা। দেখো, জীবনটা কাহিনী নয়, বাস্তব।

আশ্চর্য! কবে এত বড় হয়ে গেল জিনা? রকি বীচ থেকে আসার সময়ও তো এরকম ছিল না। স্যান্ডি হোলোতে এসে মাত্র কদিনে…।

জীবনটা যে কাহিনী নয়, আমি জানি, তর্ক করতে গেল মুসা, কিন্তু…

রিকি আমাদের বন্ধু ছিল, চোখের কোণে পানি এসে গেছে জিনার। ওর মৃত্যুতে তোমার যেমন কষ্ট হচ্ছে, আমারও হচ্ছে। মেনে নেয়া কঠিন। কিন্তু এটাই বাস্তব। চোখের পানি গোপন করার চেষ্টা করল না জিনা। অতিরিক্ত আবেগপ্রবণ হয়ে পড়েছে। কিভাবে মারা গেছে ও, ঠিক করে বলতে পারছে না কেউ। পানিতে ডুবে মরেছে, এ কথাটা মানতে না চাইলে না মানো, তাই বলে ভ্যাম্পায়ারের গল্প! ওই ছেলেমানুষী গল্প দয়া করে আমাকে শোনানোর। চেষ্টা কোরো না আর।

লেকচার তো একখান ভালই দিয়ে দিলে। কিন্তু, জিনা… থেমে গেল। মুসা। আর কি বলবে? তাকিয়ে আছে জিনার গলার দাগ দুটোর দিকে।

জন একটা ভ্যাম্পায়ার! বিড়বিড় করে বলে ফেলল নিজেকেই। জিনাকে শোনানোর জন্যে বলেনি।

কিন্তু শুনে ফেলল জিনা। হাত দিয়ে চোখের পানি মুছে জ্বলন্ত চোখে। তাকাল। কি বললে? পাগল হয়ে গেছ তুমি। যাও এখান থেকে। আমার। সামনে থেকে সরো। তোমাকে সহ্য করতে পারছি না।

ঝটকা দিয়ে ঘুরে দাঁড়াল জিনা। গটমট করে রওনা হলো ঘরে ঢোকার জন্যে।

মুসাও ঢুকতে গেল। দরজার কাছ থেকে তাকে ঠেলা দিয়ে সরিয়ে দিল জিনা। না, আসার দরকার নেই। যাও! আর কোনদিন আসবে না এখানে। তোমার মুখও দেখতে চাই না।

ভেতরে ঢুকে গেল জিনা। কেরিআন্টি বোধহয় নেই এখন ওঘরে, কিংবা ওদের কথা শুনতে পাননি, তাই কোন রকম প্রশ্নের মুখোমুখি হতে হলো না। ফোঁস করে একটা নিঃশ্বাস ফেলে ঘুরে দাঁড়াল মুসা। নেমে এল ডেক থেকে। ক্লান্ত, চিন্তিত ভঙ্গিতে ফিরে চলল। সামনে দিয়ে দৌড়ে পার হয়ে গেল দুটো খরগোশ। দেখলই না যেন সে।

বৃষ্টি শুরু হলো। প্রথমে বড় বড় ফোঁটায়। কয়েক সেকেন্ডের মধ্যেই অঝোরে ঝরতে শুরু করল।

মাথা নিচু করে ধীরে ধীরে হাঁটছে মুসা। বৃষ্টিতে কোন প্রতিক্রিয়া হলো না। দুশ্চিন্তায় বৃষ্টির চেয়ে অনেক ভারী হয়ে আছে যেন মগজ।

পানি আর কাদায় জুতো পড়ে ছপছপ শব্দ তুলছে। ওর তারের মত চুলগুলোকে নরম করতে পারছে না পানি, লেপ্টে দিতে পারছে না। তবে শার্টটা ভিজে চুপচুপে হয়ে লেগে গেছে গায়ের সঙ্গে।

ভাবতে ভাবতে চলেছে সে। জিনা ঠিকই বলেছে, ছেলেমানুষী, উদ্ভট চিন্তা। ভ্যাম্পায়ারের কথা কি করে ভাবতে পারল? কিশোর হলে এরকম ভূতুড়ে ভাবনা কক্ষনো ভাবত না। ভ্যাম্পায়ারের কথা না ভেবে বাস্তব কিছু আবিষ্কার করত।

কিন্তু ভ্যাম্পায়ার ভূত অবাস্তব হলেও ভ্যাম্পায়ার বাদুড় তো বাস্তব। ওরা রক্ত খেয়ে রিকিকে…

তাহলে জিনার গলায় দাগ কেন? ভ্যাম্পায়ার ব্যাট রক্ত খেলে ওরকম দাগ রেখে যায় না।

মাথাটা আবার গরম হয়ে যাচ্ছে। একপাশের গাছগুলোর দিকে মুঠো তুলে আঁকাল সে, যেন শাসাল ওগুলোকে। বৃষ্টি আর বাতাসে নুয়ে নুয়ে যাচ্ছে গাছের মাথা।

ঘাড় বেয়ে বৃষ্টির পানি অঝোরে ঝরে পুরো ভিজিয়ে দিয়েছে পিঠ। শীত লাগল ওর। গায়ে কাটা দিল।

আবার ভাবতে লাগল ভ্যাম্পায়ারের ভাবনা। জিনার গলার দাগ দুটো নিয়ে ভাবল। কাকে সন্দেহ করবে? জনকে? না ভ্যাম্পায়ার ব্যাটকে?

.

১০.
নীলচে আলোর বিকেলে গভীর ঘুম থেকে ধীরে ধীরে জেগে উঠল জন। কফিনের ভেতরে হাত নাড়ানোর জায়গা নেই, তার মধ্যেই আড়মোড়া ভাঙল কোনমতে। ডালার বড় বড় ফুটোগুলো দিয়ে আলো আসছে। তবে এত কম, বোঝা যায় বাইরে দিনের আলো শেষ।

বড় করে হাই তুলে ডালায় ঠেলা দিল সে। কাচকোচ আওয়াজ তুলে ওপরে উঠে গেল ডালাটা। উঠে বসে চারপাশে তাকাল। তারপর বেরিয়ে এল কফিন থেকে।

হালকা স্যান্ডেলের শব্দে ফিরে তাকাল সে। ওপাশের ঘর থেকে দরজা দিয়ে এ ঘরে ঢুকল লীলা। কি খবর? ঘুম তাহলে ভাঙল।

তুমি এত আগে জেগেছ কেন?

 খিদে। বড় খিদে। সহ্য করতে পারছি না। পেটে খিদে নিয়ে কি ঘুম আসে?

কি আর করা। সহ্য করতেই হবে। আগেই তো বলা হয়েছে আমাদের, এ রকমই ঘটবে…

তা হয়েছে। নাম লিখিয়েছি পিশাচের খাতায়। এখন যে বাঁচি না!

আর কোন উপায় নেই, চালিয়ে যেতেই হবে। একবার যখন ফাঁদে পা দিয়েছি, আর মুক্তি নেই। এখন বেরোতে গেলে কাউন্ট ড্রাকুলার বিশ্বাস হারাব। আর তার বিশ্বাস হারালে কি যে ঘটে, সে তো নিজের চোখেই দেখেছ। বেশি ভাবনাচিন্তা না করে তৈরি হয়ে নাও। বেরোতে হবে। শিকার তো একটাকে দিয়েছ শেষ করে। আজ কি করবে?

দেখি, নতুন কাউকে ধরার চেষ্টা করতে হবে।

 কাকে? পরিচিত কাউকে?

ঠিক করিনি এখনও। ভেবে দেখতে হবে।

*

সারাটা দিন কি করে কাটালে? উঁচু ঘাসের মধ্যে দিয়ে বালিয়াড়ির দিকে হাঁটতে হাঁটতে জিজ্ঞেস করল টনি।

সারাদিন বৃষ্টি হয়েছে। ঘাসের ডগায় পানি লেগে আছে। হাঁটতে গেলে নাড়া লেগে পায়ে পড়ে পা ভেজে। মুসার মনে হলো, বোকামি হয়ে গেছে। শর্টস না পরে জিনস পরে আসা উচিত ছিল। বিড়বিড় করে বন্ধুর কথার জবাব দিল, কিছুই না।

আসলেই কিছু করেনি সে। বেশির ভাগ সময় লিভিং রুমের জানালা দিয়ে বাইরে তাকিয়ে থেকেছে, পায়চারি করেছে, রিকির লাইটারটা বের করে হাতে নিয়ে দেখেছে, স্বপ্নের কথা ভেবেছে, জিনা ওর কথা না শুনে তাড়িয়ে দেয়ায় দুঃখ পেয়েছে।

 লাইটারটা এখনও হাতেই আছে ওর। রাখতে ভাল লাগছে। বন্ধুর একমাত্র স্মৃতি।

বালি শুকিয়ে যাচ্ছে দেখো, কত তাড়াতাড়ি, স্যান্ডেলের ডগা দিয়ে খোঁচা দিল টনি, কি আশ্চর্য, তাই না? সারাটা দিন ধরে বৃষ্টি হলো, আর কত সহজেই না সেটা শুষে নিল বালি।

 সাগরের দিকে তাকাল মুসা। সন্ধ্যার শুরুতে মেঘগুলো ছাড়া ছাড়া হয়ে গেছে। রাতের আকাশ পরিষ্কার হয়ে গেছে। দিগন্তে ফ্যাকাসে চাঁদের চারপাশ ঘিরে পানির একটা নীলচে বৃত্ত তৈরি হয়েছে।

কি ভাবছ এত? মুসাকে জবাব দিতে না দেখে জিজ্ঞেস করল টনি।

 টান দিয়ে একটা ঘাসের ডগা ছিঁড়ে নিয়ে দাঁতে কাটতে শুরু করল মুসা।

কি, বলছ না যে? অ্যাই, মুসা?

কি বলব?

যা ভাবছ।

বললে বিশ্বাস করবে না। হয় হাসবে, নয়তো জিনার মত রেগে গিয়ে দর্শন শোনাতে শুরু করবে।

মানে?

স্বপ্ন দেখে একটা কথা মাথায় এসেছিল। জিনাকে বলতে গিয়েছিলাম। দূর দূর করে খেদিয়েছে আমাকে।

 আমি ওরকম কিছু করব না। নিশ্চিন্তে বলে ফেলো।

তা-ও দ্বিধা করতে লাগল মুসা। টনির চাপাচাপিতে শেষে বলতে বাধ্য। হলো স্বপ্নের কথা, রিকি কিভাবে মারা গেছে, সেই সন্দেহের কথা। ভ্যাম্পায়ার  ব্যাটের কথাই শুধু বলল সে। জনকে যে ভ্যাম্পায়ার ভাবছে এ কথা চেপে গেল।

নিজে হাসল না টনি, যেহেতু কথা দিয়েছে। তবে জিনার কথা বলল, হাসবেই তো। ছেলেমানুষের মত কথা বললে কে না হাসে।

তুমিও বললে ছেলেমানুষ! জানো, স্বপ্ন অনেক বড় বড় সমস্যার সমাধান করে দিয়েছে। অনেক আবিষ্কার, অনেক যুদ্ধ।

থামো, থামো, হাত তুলল টনি, ওসব আমি জানি। ওগুলো ছিল সব বাস্তব

এটা অবাস্তব, এই বলবে তো? কিন্তু টনি, ভুলে যেয়ো না, রিকির মৃত্যুটা বাস্তব।

কে ভুলে যাচ্ছে? রিকির মৃত্যুটা বাস্তব। আর বাস্তব কারণেই সেটা ঘটেছে, পানিতে ডুবে। তুমি কি ভেবেছ, জিনা আর আমি শুনলেই তোমার কথায় লাফিয়ে উঠব? ভ্যাম্পায়ারে রক্ত শুষে খেয়ে খেয়ে খতম করে দিয়েছে। রিকিকে-দারুণ এই আবিষ্কারের জন্যে তোমাকে বাহবা দিতে থাকব, পিঠ চাপড়াব?

 টনির দিকে তাকিয়ে রইল মুসা। আহত স্বরে বলল, জিনাকে আমি বলতে গিয়ে বোকামি করে ফেলেছি, এটা ঠিক। সেই দুঃখ ভোলার জন্যে কারও ওপর নির্ভর করতে চেয়েছিলাম, সে তুমি। কিন্তু তুমিও যে এভাবে হাসাহাসি শুরু করবে…

 হাসি মুছে গেল টনির মুখ থেকে। তাড়াতাড়ি বলল, সরি। তোমাকে দুঃখ দেয়ার জন্যে বলিনি কিন্তু।

মাথার ওপর ডানা ঝাপটানোর শব্দে মুখ তুলে তাকাল মুসা। দুটো বাদুড় উড়ে চলেছে বালিয়াড়ির দিকে।

বিজ্ঞানের ক্লাসে স্যার বলেছেন, বাদুড় খুব ভাল প্রাণী, ঘাসের ডগা চিবাচ্ছে টনি, কথা স্পষ্ট হলো না। পরিবেশগত ভারসাম্য রক্ষার জন্যে ওদের প্রয়োজন আছে। ক্ষতিকর পোকামাকড় খেয়ে ওরা আমাদের উপকার করে। বাদুড়ের মল দিয়েও ভাল সার হয়।

ওই সার তুমি গিয়ে জমিনে ফেলোগে! তিক্তকণ্ঠে বলল মুসা। আর জাহান্নামে যাক তোমার বিজ্ঞানের ক্লাস।

রাগ করল না টনি। তোমার মনের অবস্থা বুঝতে পারছি। রিকির– কথাটাও মন থেকে সরাতে পারছি না। বেচারা! তা ছাড়া জিনার সঙ্গে ওই অপরিচিত লোকটার খাতির..

বাদ দাও ওসব কথা, হাত নেড়ে বলল মুসা। নিজের কর্কশ স্বর শুনে নিজেই অবাক হয়ে গেল। ভাল্লাগছে না শুনতে!

কোন কথা বলেই আর জমানো যাবে না বুঝতে পেরে টনি বলল, তারচেয়ে চলো প্রিন্সেসে চলে যাই। মন ভাল হবে। যাবে?

মাথা নাড়ল মুসা, না। তুমি যাও। আমি বরং হাঁটাহাঁটি করে মগজটাকে সাফ করা যায় নাকি দেখি।

হতাশ ভঙ্গিতে মাথা নাড়ল টনি। ঠিক আছে, মন ভাল করার চেষ্টা করতে থাকো তুমি। আমি গেলাম।

জোরে জোরে হাঁটতে শুরু করল সে। কিছুদূর গিয়ে মুসার দিকে ফিরে হাত নাড়ল একবার।

বালিয়াড়ির দিকে হাঁটতে থাকল মুসা। চিন্তায় ভারী হয়ে আছে মন। সামনে কতগুলো ছেলেমেয়েকে জটলা করতে দেখে আর সেদিকে এগোল না। ঘুরে গেল পাহাড়টার দিকে। রাতের পরিষ্কার আকাশের পটভূমিতে বিশাল একটা স্তম্ভের মত লাগছে পাথরের কালো চূড়াটা।

জিনার কথা ভাবল। সকালে হয়তো ওর মেজাজ খারাপ ছিল। সেজন্যে কোন কথা শুনতে চায়নি। আবার কি যাবে ওকে বোঝাতে?

 নাহ, যাবে না। সঙ্গে সঙ্গে বাতিল করে দিল ভাবনাটা। গিয়ে কোন লাভ নেই। ওর কথা শুনবে না জিনা।

কিন্তু ওকে বোঝানোর চেষ্টা করতেই হবে। জন যে ভ্যাম্পায়ার এ বিশ্বাসটা মনে বদ্ধমূল হচ্ছে ক্রমেই। ওর খপ্পর থেকে জিনাকে সরিয়ে আনতে না পারলে সাংঘাতিক বিপদে পড়ে যাবে জিনা।

আনমনে ভাবতে ভাবতে পাহাড়টার দিকে এগিয়ে চলল সে। গভীর চিন্তায় ডুবে না থাকলে আরও আগে দেখতে পেত। চোখে পড়তেই থমকে দাঁড়াল। কাপুনি শুরু হয়ে গেল বুকের মধ্যে।

একটা উঁচু বালির ঢিবিতে পড়ে আছে কালোমত কি যেন। নিথর।

খাইছে! কি ওটা? আবার লাশ!

১১.
আতঙ্কে স্তব্ধ হয়ে নিচু, ছায়ায় ঢাকা বালিয়াড়িটার দিকে তাকিয়ে আছে মুসা। ঘুরে দৌড় দিতে ইচ্ছে করছে। জিনিসটা কি দেখার কৌতূহলও দমন করতে পারছে না।

ভয় আর কৌতূহলের লড়াই চলল দীর্ঘ একটা মুহূর্ত। কৌতূহলের জয় হলো। পায়ে পায়ে এগোতে শুরু করল সে। কাছে পৌঁছে দেখল মানুষই, তবে মৃত নয়। কালো আঁটসাঁট পোশাক পরা মেয়েটা বসে আছে বালিয়াড়ির ওপর, দুই পা জড় করে, হাঁটুতে থুতনি ঠেকিয়ে।

লীলা! ডাকল সে।

জবাব দিল না মেয়েটা।

লীলা? জোরে ডাক দিয়ে আরেক পা আগে বাড়ল মুসা। ভয় কাটেনি এখনও। পা কাঁপছে।

তবু সাড়া দিল না মেয়েটা।

বালিয়াড়ির একেবারে কাছে এসে আবার ডাক দিল মুসা, এই, লীলা!

অবশেষে মুখ তুলল লীলা। আবছা অন্ধকারেও চকচক করছে তার গালের পানি। কাঁদছিল।

সরি, এক পা পিছিয়ে গেল মুসা। বিব্রতকর অবস্থা। কি করে সামাল। দেবে বুঝতে পারছে না। আর কোন কথা খুঁজে না পেয়ে আবার বলল, সরি!

ওর দিকে তাকিয়ে কয়েকবার চোখ মিটমিট করল লীলা। চিনতে অনেক সময় লাগল। দ্বিধান্বিত মনে হলো ওকে। যেন নিজের গভীর বেদনা, গভীর ভাবনায় হারিয়ে ছিল, বাইরের কারও সেখানে প্রবেশাধিকার নেই।

হাসল। জোর করে দুই হাত তুলে ডলে ডলে মুছল চোখের পানি। গালের পানি মুছল।

ও, তুমি! চিনতে পারিনি, থেমে থেমে বলল নীলা। নিজের হাত দুটো তুলে রেখেছে মুসা। ওগুলোকে নিয়ে কি করবে, যেন দ্বিধায় পড়ে গেছে। অবশেষে দুই পাশে ঝুলিয়ে দিল। জিজ্ঞেস করল, তোমার কি হয়েছে?

দীর্ঘশ্বাস ফেলল লীলা। জানি না। খালি কান্না পাচ্ছে।

রিকির জন্যে? বলেই থমকে গেল। প্রশ্নটা বোকার মত হয়ে গেল না তো! মানে, আমি বলতে চাইছি…।

 রিকির জন্যেই, লীলা বলল। সৈকতে, শহরে, যেখানেই যাই, মনে হয় এই বুঝি সামনে পড়ল রিকি। এই বুঝি ডেকে উঠল হাই করে। আমি বিশ্বাস করতে পারছি না ও নেই। ওর এ ধরনের কিছু ঘটবে দুঃস্বপ্নেও ভাবিনি। কাউকে এ ভাবে মরতে দেখিনি তো। লাশই দেখিনি কখনও।

 বুঝতে পারছি, লীলার দিক থেকে আস্তে করে পানির দিকে মুখ ফেরাল মুসা। আমিও বিশ্বাস করতে পারছি না। খুব খারাপ লাগছে আমারও। ও আমার বন্ধু ছিল।

জবাব দিল না লীলা। বিষণ্ণ ভঙ্গিতে মাথা নাড়তে নাড়তে উঠে দাঁড়াল। কাপড়ে লেগে যাওয়া বালি ঝাড়ল। ধীর পায়ে নেমে এসে দাঁড়াল মুসার সামনে। এত কাছে, ওর নিঃশ্বাস পড়তে লাগল মুসার মুখে।

বন্ধু হিসেবে ও যে কি ছিল তোমার কাছে, সে তো বুঝতেই পারছি। আমার সঙ্গে মাত্র কয়েক দিনের পরিচয়, তাতেই যে কষ্টটা লাগছে, আবার চোখ দিয়ে পানি বেরিয়ে এল লীলার। গাল বেয়ে গড়াতে লাগল। সহ্য করতে পারছি না।

হ্যাঁ, ও খুব ভাল মানুষ ছিল, লীলার চোখ থেকে চোখ সরাতে পারছে না। মুসা। সম্মোহন করে ফেলা হচ্ছে যেন তাকে।

চারপাশ থেকে ওদের ঘিরে বইছে সাগরের হাওয়া।

হাত তুলল লীলা। এলোমেলো চুল সরাল মুখের ওপর থেকে। একটু বেশিক্ষণই হাতটা উঠে রইল ওর আর মুসার মুখের মাঝখানে। একটা মিষ্টি গন্ধ ঢুকল মুসার নাকে। কিসের বুঝতে পারল না সে। পারফিউমের গন্ধই হবে হয়তো।

মাথাটা চক্কর দিয়ে উঠল মুসার। এমন লাগছে কেন? আগের রাতে ভাল ঘুম হয়নি। সারাদিনে অতিরিক্ত দুশ্চিন্তা করেছে। হয়তো সেজন্যেই খারাপ লাগছে।

 কাল রাতে কেন যে সাঁতার কাটতে নেমেছিল রিকি বুঝলাম না, জোর করে লীলার চোখ থেকে চোখ সরাল মুসা।

আমিও না।

ও কিন্তু খুব শান্তশিষ্ট ছিল, মাথার ঘোর লাগা ভাবটা ঝাড়া দিয়ে সরানোর। চেষ্টা করতে লাগল মুসা। রাত দুপুরে হঠাৎ এরকম একটা কাণ্ড করার মত স্বভাব ছিল না।

 সেটা ওর সঙ্গে কয়েকদিনের পরিচয়েই বুঝেছিলাম, মুসার মাথা ছাড়িয়ে বহুদূরে দৃষ্টি ছড়িয়ে দিল লীলা। নির্জন সৈকতটা দেখছে। অবাক লেগেছে। সেজন্যেই। কাল রাতে আমাকে কটেজে পৌঁছে দিয়ে যখন বলল সে স্কিনডাইভ করতে যাচ্ছে, বিশ্বাস করতে পারিনি। আমি ভেবেছি বাড়ি ফিরে যাবে।

অবাক কাণ্ড! মাথা ঘুরছে মুসার।

সকালে যখন শুনলাম খবরটা… কথা আটকে গেল লীলার। শব্দ করে কেঁদে উঠল।

সান্ত্বনা দেয়ার জন্যে ওর কাঁধে হাত রাখল, মুসা। কেপে উঠল লীলা। কয়েকটা সেকেন্ড ফুঁপিয়ে ফুঁপিয়ে কেঁদে মুখ তুলে তাকাল। জোর করে হাসি ফোঁটাল মুখে। সরি!…কি করব? কিছুতেই থামাতে পারছি না। ঘটনাটার পর তোমাকেই প্রথম পেলাম, যার সঙ্গে মন খুলে কথা বলতে পারছি।

মুসার হাতটা ধরল সে। আরও এগিয়ে এল।

অস্বস্তি বোধ করছে মুসা।

 ওর গলার দিকে তাকাচ্ছে লীলা। চোখে চোখ রাখল আবার।

 মুসার অস্বস্তি বাড়ছে। সরে যাওয়ার কথা ভাবছে।

সেটা বুঝতে পারল বোধহয় লীলা। দীর্ঘ একটা মুহূর্ত ওর চোখে চোখে চেয়ে রইল। দ্বিধা করছে। কোন একটা ব্যাপারে সিদ্ধান্ত নিতে পারছে না। যেন। আচমকা হাতটা ছেড়ে দিয়ে সরে গেল। কোন কথা না বলে ঘুরে লম্বা লম্বা পায়ে দৌড়াতে শুরু করল পাহাড়ের দিকে।

কি ভেবে মুসাও পিছু নিল তার।

.

১২.
সেরাতেও রিকিকে স্বপ্ন দেখল মুসা। তাকে সাবধান করে দিতে এসেছিল রিকি। কি করে মারা গেছে, ইনিয়ে-বিনিয়ে জানাল। রক্ত শুষে খেয়ে তাকে শেষ করে দিয়ে সাগরে ফেলে দিয়েছে। গলার ফুটো দুটো দেখাল। ভ্যাম্পায়ারের কাছ থেকে সাবধান থাকতে বলল।

 রিকি মিলিয়ে যেতেই একদল ভ্যাম্পায়ারকে আসতে দেখল মুসা। তাড়া। করল ওকে। দৌড়ে পালাতে গিয়ে আর কোন উপায় না দেখে শেষে সাগরে ঝাঁপ দিল সে। টান দিয়ে মাঝসাগরে ভাসিয়ে নিল ওকে স্রোত। প্রচণ্ড ঢেউ ঝাঁকাতে শুরু করল। বহুদূর থেকে ডাক শোনা যেতে লাগল, এই মুসা, মুসা!

ঘুম ভেঙে গেল মুসার। দেখে ঢেউয়ে নয়, কাঁধ ধরে ঝাঁকি দিচ্ছেন তার বাবা। কি ব্যাপার? ওঠো। আজ এত দেরি কেন?

অনেক রাতে শুয়েছি, চোখ ডলতে ডলতে জবাব দিল মুসা। জানালার দিকে তাকিয়ে দেখল পর্দা সরিয়ে দিয়েছেন বাবা। সোনালি রোদ এসে পড়েছে মেঝেতে।

দশটা তো বাজে, টেবিল-ঘড়িটার দিকে হাত তুললেন মিস্টার আমান। ওঠো। আমরা সব কাপড়-চোপড় পরে রেডি। জলদি উঠে কাপড় পরে নাও। পিয়ারে যাওয়ার সময় নাস্তা খেয়ে নিয়ো।

খাইছে! ক্লান্ত ভঙ্গিতে উঠে বিছানার বাইরে মেঝেতে পা রাখল মুসা। চোখের পাতা আধবোজা করে বাবার দিকে তাকাল, এখনও পুরো খুলতে পারছে না। কোথায় যেন যাওয়ার কথা আমাদের?

ভুলে গেছ? সমুদ্রে ছিপ দিয়ে মাছ ধরতে যাওয়ার কথা না? ডক্টর বেনসনের বোটে করে? ছেলের কাধ ধরে আবার ঝাঁকি দিলেন আমান। বসে, আছ কেন? জলদি করো।

কাঁধ ছেড়ে দিয়ে দরজার দিকে রওনা হলেন তিনি।

আমি পারব না, বাবা, বলেই ধপ করে আবার বালিশের ওপর পড়ল মুসা।

দরজার কাছে গিয়ে ঘুরে দাঁড়ালেন আমান। উদ্বেগ ফুটেছে চেহারায়। কি ব্যাপার? শরীর খারাপ?

হ্যাঁ, বলেই তাড়াতাড়ি শুধরে নিল মুসা, না।…জানি না। বুঝতে পারছি না।

হয়েছে কি তোমার? দুপা এগিয়ে এলেন আমান। জ্বর-টর নাকি?

 ভীষণ ক্লান্ত লাগছে, বালিশ থেকে মাথা তুলল না মুসা। অসুস্থ হইনি। এখনও। তবে মনে হয় হব। জীবাণু ঢুকে গেছে।

মুখটাও তো কেমন সাদা সাদা লাগছে। বোটে করে ভোলা সাগরে ঘুরে এলে ঠিক হয়ে যাবে। চলো। ওঠো।

 না, বাবা, আমি পারব না। তোমরা যাও। আমি শুয়ে থাকি। ঘুমিয়ে নিলেই ঠিক হয়ে যাবে।

চিন্তিত ভঙ্গিতে দীর্ঘ একটা মুহূর্ত ছেলের দিকে তাকিয়ে রইলেন আমান। ঘড়ির দিকে তাকালেন। দেরি হয়ে যাচ্ছে। সত্যি যাবে না?

না। ডক্টর বেনসনকে বোলো, আমার জন্যেই দেরি হয়ে গেছে তোমাদের। তিনি কিছু মনে করবেন না।

আনমনে মাথা ঝাঁকালেন আমান। আরেকবার দ্বিধা করে বেরিয়ে যাওয়ার জন্যে আবার এগোলেন দরজার দিকে। দরজার কাছে গিয়ে আবার ঘুরলেন। এখনও ভেবে দেখো। পরে কিন্তু পস্তাবে। ছিপ দিয়ে বড় মাছ ধরার সুযোগ সব সময় আসে না।

পস্তালেও কিছু করার নেই, বাবা। আমি জোর পাচ্ছি না।

মাথা ঝাঁকিয়ে কিছুটা হতাশ ভঙ্গিতেই যেন বেরিয়ে গেলেন আমান। কয়েক মিনিট পর সদর দরজা লাগানোর শব্দ কানে এল মুসার। আরও কয়েক মিনিট পর গাড়ির এঞ্জিন স্টার্ট নেয়ার শব্দ।

কিছুক্ষণ একভাবে পড়ে থাকার পর আস্তে মাথাটা সোজা করল মুসা। ভীষণ ভারী লাগছে। গতরাতের কথা মনে পড়ল। লীলার মুখোমুখি দাঁড়িয়ে থাকার সময় একটা বিচিত্র গন্ধ ঢুকেছিল নাকে। বো করে উঠেছিল মাথাটা। তারপর থেকে আর সুস্থ বোধ করেনি।

আরও মনে পড়ল, লীলা পাহাড়ের দিকে চলে গেলে সে-ও পেছন পেছন গিয়েছিল। ও কোথায় যায় দেখার জন্যে। কিন্তু কিছুদূর যাওয়ার পর এমনই মাথা ঘোরা শুরু হলো, হাটা তো দূরের কথা, দাঁড়িয়েই থাকতে পারছিল না আর। বসে পড়েছিল। তারপর আর মনে নেই। এক সময় দেখে, বালির ওপর চিত হয়ে পড়ে আছে। ওপরে খোলা আকাশ। আশেপাশে একদম নির্জন। লীলাও ছিল না। উঠে টলতে টলতে কোনমতে বাড়ি ফিরে এসেছে।

বিছানা থেকে নেমে বাথরূমে চলল। পা টলছে। পেটে মোচড় দিচ্ছে। আগের রাতের মত বেহুশ হয়ে যাবার ভয়ে আতঙ্কিত হয়ে পড়ল।

বাথরূমে ঢুকে সিঙ্কের ওপর মুখ নামাল। হড়হড় করে বেরিয়ে আসতে লাগল পেটে যা ছিল।

ওয়াক ওয়াক আর হেঁচকি দিতে দিতে পেট ব্যথা হয়ে গেল, গলা চিরে গেল। পেটে আর কিছুই অবশিষ্ট রইল না। মনে হচ্ছে নাড়ীভুড়ি সব গিট বেঁধে গেছে। বনবন করে মাথা ঘুরছে। কপালে ঠাণ্ডা ঘাম। বাথরূমের ঠাণ্ডা। মেঝেতে বসে পড়ল সে।

কয়েক মিনিট পর গিট বাঁধা অবস্থাটা সামান্য কমল। চোখের সামনে বাথরূমের দেয়াল ঘোরাও বন্ধ হয়েছে।

জিনাকে সাবধান করতে হবে। বোঝাতেই হবে ওকে কি মস্ত বিপদে পড়েছে সে। জনের কথা বলতে হবে।

হঠাৎ কি মনে হতে তাড়াতাড়ি উঠে বেসিনের আয়নার সামনে এসে দাঁড়াল। নিজের গলায় দেখল দাগ আছে কিনা।

নেই!

আহ, বাঁচল! কিন্তু তাহলে মাথা ঘুরল কেন? বেহুশ হলো কেন? মিষ্টি গন্ধটার কথা মনে পড়ল। এরকম গন্ধ ছড়িয়েই কি মানুষকে মাতাল করে ভ্যাম্পায়ার ভূত? অবশ করে দেয় শরীর? যাতে নিরাপদে রক্ত পান করতে পারে?

তারমানে সে বেঁচে গেছে কোনভাবে। হয়তো চলে যাওয়ার পর কোন কারণে আর ফিরে আসেনি লীলা। রক্ত খায়নি। তাহলে গলায় দাঁতের দাগ থাকতই।

দাঁত ব্রাশ করল সে। চোখেমুখে ঠাণ্ডা পানির ছিটে দিল। একটা বেদিং স্যুট পরে নিল তাড়াতাড়ি। হাত-পা কাঁপছে এখনও। তবে ভ্যাম্পায়ারে রক্ত খেয়ে কাহিল করে রেখে যাওয়ার ভয়টা কেটেছে।

রান্নাঘরে নেমে এল সে। রিসিভার কানে ঠেকিয়ে জিনাদের নম্বরে ফোন করল। অধৈর্য হয়ে অপেক্ষা করতে লাগল। রিঙ হচ্ছে। একবার। দুবার।

রিঙ হয়েই চলেছে।

ধরল না। তারমানে কেউ বাড়ি নেই।

জিনা, প্লীজ! চিৎকার করে অনুরোধ করল সে। ধরো! কথা আছে। তোমার সঙ্গে!

কাউন্টারে ঠেস দিয়ে দাঁড়িয়ে আছে মুসা। কানে রিসিভার ঠেকানো। ওপাশে বেজেই চলেছে ফোন।

জিনা, প্লীজ!

 কিন্তু কেউ ধরল না তার অনুরোধে সাড়া দিয়ে।

.

১৩.
 দ্রুত নাস্তা সেরে নিয়ে আবার জিদের বাড়িতে ফোন করল মুসা। জবাব পেল না।

অনেকটা শক্তি ফিরে পেয়েছে শরীরে। জিনাকে শহরে খুঁজতে চলল সে।

খুব গরম একটা দিন। নব্বইয়ের ঘরে তাপমাত্রা। এই অঞ্চলের জন্যে গরমটা বেশি। শহরে আসতে আসতেই ক্লান্ত হয়ে গেল মুসা। মেইন স্ট্রীটের। আশপাশে সব জায়গায় খুঁজে কোথাও না পেয়ে সৈকতে রওনা হলো।

ওখানেও পাওয়া গেল না তাকে।

বাড়িতে ফিরে এসে সারাটা দিন কাটিয়ে দিল কাউচে শুয়ে। কয়েক মিনিট পর পরই উঠে জিনাদের বাড়িতে ফোন করল। রিঙের পর রিঙ হতে থাকল, কিন্তু কারও কোন সাড়া পাওয়া গেল না। কেউ ধরল না ফোন।

বিকেলে আবার শহরে গেল সে। জিনাকে খোঁজার জন্যে।

আই, মুসা,সী-ব্রিজ রোড ধরে যাওয়ার সময় কানে এল একটা পরিচিত

ফিরে তাকাল সে।

প্রায় দৌড়ে এল টনি। তারপর, কি খবর?

 ভাল, গতি না কমিয়েই জবাব দিল মুসা।

গাছের আড়ালে নেমে যাচ্ছে সূর্য। কিন্তু গরম এখনও বেশ। বাতাসের আর্দ্রতাও বেশি। চামড়া চুলকাচ্ছে মুসার। শরীরটা লাগছে বিশ মন ওজন।

সৈকতে খুঁজে এলাম তোমাকে, মুসার সঙ্গে তাল রাখতে হিমশিম খাচ্ছে টনি। যা গরম পড়েছে, ভাবলাম ওখানেই থাকবে। এখানে আশা করিনি।

তুমিও এখানে থাকবে ভাবিনি, শুকনো গলায় মুসা বলল। আর্কেডের এয়ারকন্ডিশনের ঠাণ্ডা ফেলে সৈকতে গেলে কি বুঝে?

যেতাম না, হাসতে হাসতে বলল টনি। কি যেন খারাপ হয়ে গেছে। ওদের। মেরামত করছে।

টনি, আমার শরীরটা ভাল নেই, আগের রাতের পুরো ঘটনাটা বলল না মুসা। বেশি কথা বলতে ইচ্ছে করছে না। সময় নষ্ট না করে জিনাকে খুঁজে বের করতে হবে। কি ঘোর বিপদে রয়েছে সে, বোঝানো দরকার। টনির সঙ্গে দেখা না হওয়াটাই এখন ভাল ছিল।

হ্যাঁ, তোমাকে দেখে অসুস্থই লাগছে।

 কি রকম?

মুখ শুকনো। বিধ্বস্ত। আড়চোখে মুসার দিকে তাকিয়ে আড়ষ্ট হাসি হাসল, ভ্যাম্পায়ার নাকি?

দাঁড়িয়ে গেল মুসা, কি বলতে চাও?

 মানে, কাল যে বললে…আবার ভ্যাম্পায়ারের সঙ্গে সাক্ষাৎ হয়েছিল নাকি? কি যেন নাম, লীলা–তোমার রক্তও খেয়েছে নাকি?

না। এমনিতেই শরীর খারাপ। জ্বরটর হবে। ভাইরাস।

হাসিটা মুছে গেল টনির মুখ থেকে। মিথ্যে বলছ কেন, মুসা? সত্যি সত্যি বলো তো, কি হয়েছে তোমার?

জবাব না দিয়ে আবার হাঁটতে শুরু করল মুসা।

পিছে পিছে চলল টনি। শেষ হয়ে এল কটেজের সারি। সামনে ঘাসে ঢাকা মাঠ, যেটার ওপাশে শহর। দিনের আলো নিভে আসছে দ্রুত। যেন হ্যারিকেনের চাবির মত চাবি ঘুরিয়ে ক্রমে কমিয়ে দেয়া হচ্ছে আলোটা। দিগন্তে নেমে যাওয়া সূর্য বেগুনী আকাশে প্রচুর লাল রঙ গুলে দিয়েছে।

রাতে কার্নিভলে যাবে? জিজ্ঞেস করল টনি। আমার কয়েকজন বন্ধু প্রথমে যাবে আর্কেডে। অন্ধকার হয়ে গেলে তখন যাবে কার্নিভলে।

দেখি, কোন আগ্রহ দেখাল না মুসা। জিনাকে চোখে পড়তে চিৎকার করে উঠল, আই, জিনা!

 কয়েক গজ সামনে মাথা নিচু করে হাঁটছে জিনা। যেন কোন জিনিস খুঁজতে খুঁজতে চলেছে রাস্তায়।

জিনা! গলা আরও চড়িয়ে দিয়ে ডাকল মুসা।

মুসার মনোযোগ এখন ওর দিকে নেই বুঝে, পরে দেখা হবে বলে এগিয়ে গেল টনি। জিনার পাশ কাটানোর সময়, কেমন আছ, জিনা? বলে জবাবের অপেক্ষা না করেই হেঁটে চলে গেল।

মুসাও দৌড়ে গেল জিনার দিকে। এই, জিনা, শোনো!

 থামল জিনা। মুখ তুলে তাকাল। হাসি নেই মুখে। গম্ভীর। অ। তুমি।

বড়ই শীতল আচরণ। কেয়ারও করল না মুসা। ওসব দেখার সময় নেই। এখন। জিনার সঙ্গে কথা বলতে হবে। বোঝাতে হবে কি ঘটছে।

অধৈর্য ভঙ্গিতে মুসার দিকে তাকিয়ে রইল জিনা। ম্লান আলোতেও ফ্যাকাসে লাগছে চেহারা। চোখে ক্লান্তির ছাপ। গলার দাগ দুটো দেখা যাচ্ছে।

কথা আছে তোমার সঙ্গে, হাঁপাতে হাপাতে বলল মুসা। আমি সকাল থেকেই

হাত নেড়ে মুসার কথা যেন ঝেড়ে ফেলে দিল জিনা। আমার সময় নেই। কয়েক মিনিটের মধ্যে জনের সঙ্গে দেখা করার কথা…

ওর ব্যাপারেই কথা বলতে চাই তোমার সঙ্গে, প্রায় চিৎকার করে উঠল মুসা। নিজেকে দেখেছ আয়নায়? গলার দাগ দুটো দেখেছ?

দেখো, মুসা, মুহূর্তে রাগ চড়ে গেল জিনার। আবার সেই এক প্যাচাল শুরু কোরো না, মুখ ঘুরিয়ে নিল সে।

এক মিনিট, জিনা, অনুরোধের সুরে বলল মুসা। হাত রাখল জিনার কাঁধে। মাত্র একটা মিনিট ধৈর্য ধরে আমার কথা শোনো।

দীর্ঘ একটা মুহূর্ত চিন্তা করল জিনা। বেশ, ঠিক এক মিনিট। কিন্তু ভ্যাম্পায়ারের কথা যদি বলতে চাও, শুনব না।

জিনা, আমি ভ্যাম্পায়ারের কথাই বলতে চাই, মরিয়া হয়ে বলল মুসা। নিজের কণ্ঠস্বর স্বাভাবিক রাখার যথাসাধ্য চেষ্টা করছে। জন একটা ভ্যাম্পায়ার। আমি জেনে গেছি। লীলাও তাই। ওরা দুজনেই ভ্যাম্পায়ার।

গুড-বাই, মুসা, শীতল কণ্ঠে বলল জিনা। চোখ ওপরে তুলে, দুই হাত নেড়ে মুসাকে বিদেয় হতে ইঙ্গিত করল।

জিনা, শোনো! প্লীজ!

না! শুনব না! চিৎকার করে উঠল জিনা। যাও তুমি!

কাল রাতে রিকি আমাকে বলেছে…

ঝটকা দিয়ে মুসার দিকে মুখ ফেরাল জিনা, কি বললে!

 কাল রাতে, রিকি আমাকে বলল…

কোথায় দেখা হলো ওর সঙ্গে!

স্বপ্নে

মুসা, তোমার চিকিৎসা হওয়া দরকার, অনেকটা মোলায়েম হয়ে গেল জিনার কণ্ঠ। সহানুভূতির সুর। রিকির জন্যে আমাদের সবারই কষ্ট…কিন্তু তোমার বেলায় বাড়াবাড়ি হয়ে গেছে…তোমার মগজে কিছু ঘটে গেছে। তোমার চিকিৎসা দরকার।

না, আমার কোন কিছুর দরকার নেই, হতাশা চাপা দিতে পারল না মুসা। আমি জানি আমি ঠিক আছি, জিনা। আমার কথা শুনলে পাগলামিই মনে

হা, পাগলই হয়ে গেছ তুমি, মুসার চোখে চোখ রেখে বলল জিনা। সেটা নিজে তুমি বুঝতে পারছ না।

আমি জানি আমি পাগল হইনি! দয়া করে আমার কথা কি একটু শুনবে?

এখন পারব না। আমি এখন একটা জিনিস খুঁজছি।

কি জিনিস খুঁজছ?

মাথা নিচু করে আবার হাঁটতে শুরু করল জিনা। মনে হলো কিছু হারিয়েছে রাস্তায়। স্যান্ডেলের ঘষায় খসখস শব্দ হচ্ছে। চঞ্চল হয়ে খোঁজাখুঁজি করছে চোখ জোড়া। মুসার দিকে না তাকিয়ে জবাব দিল, একটা রূপার ক্রুশ। কাল রাতে জনের সঙ্গে বেরিয়েছিলাম। তখন কোনভাবে গলা থেকে পড়ে গেছে ওটা।

ক্রুশ! তোমার গলায় ক্রুশ! তাজ্জব হয়ে গেল মুসা। তুমি আবার ধর্ম পালন শুরু করলে কবে থেকে? গির্জায় যাও?

ধর্ম পালন না করলে কি ক্রুশ গলায় পরা যায় না? গত জন্মদিনে আমার এক নানা দিয়েছিলেন। আসলে ওটা একটা লকেট। ক্রুশের মত করে তৈরি। মাঝখানে একটা পাথর বসানো।

তোমার নানা কি পাদ্রী নাকি?

 কি করে বুঝলে?

নাতনীকে ক্রুশের মত লকেট উপহার দেন যিনি, তিনি ওরকমই কিছু হবেন, এটা আন্দাজ করতে জ্যোতিষ হওয়া লাগে না। কিন্তু কাল পরতে গিয়েছিলে কেন?

মা সুটকেস থেকে জিনিসপত্র বের করছিল। ওটা দেখে হঠাৎ পরতে ইচ্ছে করল। নিয়ে নিলাম। হারিয়ে ফেলব কল্পনাই করিনি। খুঁজে এখন বের করতেই হবে। নইলে খুব কষ্ট পাবে মা। রেগে যাবে।

রূপার ক্রুশ! অন্ধকারে যেন আশার আলো দেখতে পেল মুসা। শুনেছে, ভূতেরা নাকি ক্রুশকে ভয় করে। ভ্যাম্পায়ারেরা তো যমের মত ভয় করে।

জন দেখেছে নাকি ওটা? উত্তেজিত হয়ে উঠেছে মুসা। দেখে কি করল? তোমার গলায় দেখে সরে গেল না? ফেলে দিতে বলল না? কুঁকড়ে গিয়েছিল?

জবাব দিল না জিনা।

ওর সামনে এসে দাঁড়াল মুসা। মুখ দেখে অনুমানের চেষ্টা করল, জন কি করেছিল।

এ রকম পাগলের মত করছ কেন তুমি, বলো তো? ভুরু কুঁচকে ফেলেছে জিনা। সত্যি কথাটা শুনবে? ক্রুশটা ওকে দেখিয়েছি। ও পছন্দ করেছে।

চোখ অন্যদিকে সরিয়ে রাখার চেষ্টা করেনি?

না। মোটেও ভয় পায়নি। বরং চেনের হুক একবার খুলে গিয়েছিল। সে ওটা আটকে দিতে সাহায্য করেছে আমাকে।

পরস্পরের দিকে কিছুক্ষণ তাকিয়ে রইল দুজনে। তারপর রুক্ষকণ্ঠে জিনা বলল, এতেই প্রমাণ হয়ে গেল তোমার ধারণা ভুল।

না, কিছুই প্রমাণ হলো না, নাছোড়বান্দার মত জিনার পিছে পিছে হাঁটতে লাগল মুসা। ভিন্নভাবে জিনাকে বোঝানোর চেষ্টা চালাল, এখনও তোমার ক্লান্ত লাগে? সকালে ঘুম থেকে উঠতে কষ্ট হয়?

তোমার ওই বোকার মত প্রশ্নের কোন জবাব আর আমি দেব না, মুসার দিকে ফিরেও তাকাল না জিনা।

হাল ছাড়ল না মুসা, দিনের বেলা কখনও দেখা হয়েছে জনের সঙ্গে দেখা না করার ছুতো দেখায়নি-বলেনি দিনে জরুরী কাজ থাকে বলে আসতে পারে না? ও যেখানে কাজ করে সে-জায়গাটা চেনো? একবারও তোমার মনে হয়নি সেরাতে আমরা যখন পিজ্জা খাচ্ছিলাম, কেন সে মুখে তুলতেও রাজি হয়নি?

রাগে ঝাঁকি দিয়ে ঘুরে দাঁড়াল জিনা। মুঠো হয়ে গেছে দুই হাত। মুসা, তোমার মাথা খারাপ হয়ে গেছে।

যা জিজ্ঞেস করছি, জবাব দাও, জিনা!

তুমি এখন বিদেয় হলে আমি খুশি হব।

না, বিদেয় হব না। যতক্ষণ না তুমি আমার কথা শুনছ, আমি যাব না।

মুসা, দোহাই লাগে তোমার! চিৎকার করে উঠল জিনা, যাও এখন! বিরক্ত কোরো না! আমার অসহ্য লাগছে!

গেল না মুসা। বরং জিনাকে শান্ত করার জন্যে ওর কাঁধে হাত রাখতে গেল।

ঝটকা দিয়ে সরে গেল জিনা।

জনের আগমনটা টেরই পায়নি মুসা। যখন দেখল, নিজের অজান্তেই মুখ থেকে বেরিয়ে এল, খাইছে!

জনের পরনে কালো জিনস, গায়ে লম্বা হাতাওয়ালা কালো পুলওভার। এত গরমের মধ্যে এই পোশাক পরে না সাধারণত কেউ।

কি হয়েছে? মুসার দিকে তেড়া দৃষ্টিতে তাকিয়ে থেকে জানতে চাইল সে।

ভয়ে বুকের মধ্যে কাঁপুনি শুরু হলো মুসার। পেটে খামচি দিয়ে ধরার মত অনুভূতি। ঠাণ্ডা হয়ে আসতে লাগল হাত-পা।

না, কিছু হয়নি, জিনা বলল।

এক পা পিছিয়ে এল মুসা। দুহাত ঝুলে পড়েছে দুই পাশে। জনের চোখের জ্বলন্ত দৃষ্টি যেন, গরম লোহার চোখা শিকের মত ঢুকে যাচ্ছে তার মগজের মধ্যে।

বললাম তো কিছু হয়নি, জন যে রেগে যাচ্ছে বুঝতে পেরে তাড়াতাড়ি বলল জিনা। এমনি কথা বলছিলাম আমরা।

জিনার দিকে ফিরল জন। মুহূর্তে বদলে গেল মুখের ভঙ্গি। হাসল। সেই এমনি কথাটা আমাকে নিয়েই হচ্ছিল। মুসাকে আমার নাম বলতে শুনলাম।

হ্যাঁ, ভুল শোনোনি, জনের হাত ধরল জিনা। টান দিল।

পাশাপাশি হাঁটতে শুরু করল দুজনে। চলে যাচ্ছে।

কিছুই করার নেই আর মুসার। স্তব্ধ হয়ে দাঁড়িয়ে তাকিয়ে আছে দুজনের দিকে। জনের জ্বলন্ত দৃষ্টি যেন এখনও বিদ্ধ করছে ওকে।

চলতে চলতে একবার ফিরে তাকাল জিনা। মুসা এখনও পেছন পেছন আসছে কিনা দেখল বোধহয়। জন একটিবারের জন্যেও ফিরল না।

 ঠিকই সন্দেহ করেছি আমি! নিজেকে বলল মুসা। আমার ধারণাই ঠিক! পথের মোড়ে দুজনকে হারিয়ে যেতে দেখল।

কিন্তু কি করে প্রমাণ করবে জিনার কাছে? কিশোরকে খবর দেবে? যদি ওকে না পাওয়া যায়? পাওয়া গেলেও আসতে যদি দেরি করে ফেলে? বাঁচানো যাবে না জিনাকে।

বাঁচাতে হলে তাড়াতাড়ি কিছু করা দরকার।

 কি করবে? কি করে বোঝাবে ওকে?

উপায়টা বিদ্যুৎ চমকের মত ঝিলিক দিয়ে উঠল মাথার মধ্যে। হ্যাঁ, এটাই। একমাত্র পথ! নিজের চোখে দেখলে বিশ্বাস করতে বাধ্য হবে জিনা।

.

১৪.
ক্যামেরা নিয়ে কোথায় যাচ্ছ? লিভিং রূম থেকে ডেকে জিজ্ঞেস করলেন মিস্টার আমান।

দরজার কাছে দাঁড়িয়ে গেল মুসা। ও, বাবা, তুমি। দেখিইনি। খাপে ভরা ক্যামেরাটা কাঁধে ঝুলিয়ে ঘরের মধ্যে এগিয়ে এল আবার। কখন এলে?

এই তো। কিসের ছবি তুলতে যাচ্ছ?

রাতে সৈকতে অনেক পাখি পড়ে, মিথ্যে কথা বলল মুসা। ভ্যাম্পায়ারের কথা বললে বাবাও হয়তো বিশ্বাস করবেন না। একশো একটা কথা বলা, লাগবে। বোঝানোর জন্যে। অত সময় নেই। দেখি, তোলা যায় নাকি?

হাতের পত্রিকাটা কোলের ওপর নামিয়ে রাখলেন আমান। পাখি? রাতের বেলা? কি পাখি? সী-গাল ছাড়া আর তো কিছু দেখেছি বলে মনে পড়ে না।

ওগুলোই তুলব। নানা রকম কাণ্ড করে রাতের বেলা। এমন ভাবে তাড়া। করে বেড়ায় একে অন্যকে

কিন্তু তার জন্যে তো মুভি ক্যামেরা দরকার। স্টিল ফটোগ্রাফে কি আর ধরা যাবে নাকি?

মুভি আর পাব কোথায় এখন। স্টিলই তুলব, বাবার সঙ্গে মিথ্যে বলতে খারাপ লাগছে মুসার। কিন্তু সত্যি বলার আপাতত কোন পথও দেখতে পাচ্ছে না। জিনাকে বিশ্বাস করাতে পারেনি, টনিকে পারেনি, বাবাকেও পারবে বলে মনে হয় না। বিশ্বাস না করে যদি মাথায় গণ্ডগোল হয়েছে ভেবে ওকে আটকে দিতে চান, জিনার মহাসর্বনাশ ঘটে যাবে। এতবড় ঝুঁকি এখন কিছুতেই নিতে পারবে না সে।

ঠিক আছে, যা পারো তোলোগে, বললেন তিনি। কিন্তু এটা ব্যবহার করার কিছু নিয়ম আছে, নইলে ছবি ভাল ওঠে না। দাঁড়াও, দেখিয়ে দিচ্ছি, পত্রিকা রেখে উঠে এলেন আমান। রাতের বেলা এটা দিয়ে ছবি তুলতে গেলে ফোকাসিঙের দিকে নজর রাখতে হয়। দেখি, দাও, ঠিক করে দিই।

কার্নিভলে যাওয়ার জন্যে অস্থির হয়ে উঠেছে মুসা। কিন্তু বেশি তাড়াহুড়ো করলে সন্দেহ হবে বাবার। যা করতে চাইছে করুক। ধৈর্য ধরে দাঁড়িয়ে রইল

খাপ থেকে ক্যামেরাটা খুলে নিলেন আমান। কিভাবে সবচেয়ে ভাল ফোকাসিং হবে দেখিয়ে দিলেন। চোখের সামনে কোনভাবে ধরে কিভাবে শাটার টিপতে হবে তা-ও বুঝিয়ে দিলেন।

বাবাকে ধন্যবাদ দিয়ে গুড-নাইট বলে বেরিয়ে এল মুসা।

কানির্ভলে গিয়ে পুরো এক রোল ফিল জিনা আর জনের ওপর খরচ করার ইচ্ছে ওর। ও শুনেছে, ভূতের ছবি ওঠে না। প্রতিটি ছবিতেই যখন জিনা দেখবে ওর একলার ছবি আছে, আশেপাশের সব কিছুর ছবি আছে, কেবল জনের নেই, তখন মুসার কথা বিশ্বাস করতে বাধ্য হবে। জনকে ভ্যাম্পায়ার প্রমাণ করার এটাই একমাত্র পথ।

অর্ধেক দৌড়ে অর্ধেক হেঁটে কার্নিভলে এসে পৌঁছল সে। শক্তিশালী স্পটলাইটের আলোর নিচে এসে দাঁড়াল। আশপাশের সমস্ত জায়গায় জিনা আর জনকে খুঁজতে লাগল ওর চোখ। চতুর্দিক থেকে কানে আসছে চিৎকার চেঁচামেচি, হই-হট্টগোল, হাসির শব্দ। হঠাৎ মনে পড়ল লীলার কথা। ও কোথায় এখন? সৈকতে? নতুন কোন শিকারের সন্ধানে ঘোরাফেরা করছে?

লীলার কথা আপাতত মাথা থেকে ঝেড়ে ফেলে জিনাদের খুঁজতে লাগল সে। দুই হাতে ধরে রেখেছে ক্যামেরাটা। যেখানে যে অবস্থায় দেখবে ওদের, সেভাবেই তুলে ফেলবে। ফেরিস হুইলটার কাছে এল। জনতার ভিড়। ভিড়ের দিকে তাকিয়ে ওদের মধ্যে খুঁজল জিনা আর জনকে। হুইলে চড়ার জন্যে চিৎকার করতে করতে ছুটে এল একদল ছেলেমেয়ে। ধাক্কা মারল মুসার গায়ে।

কাত হয়ে পড়তে পড়তে এক হাতে ক্যামেরা ধরে রেখে আরেক হাতে একটা খুঁটি আঁকড়ে পতন ঠেকাল মুসা। অল্পের জন্যে মাটিতে পড়ল না ক্যামেরাটা। বিড়বিড় করে বলল, উফ, পাগল হয়ে গেছে এক্কেবারে! ক্যামেরা এভাবে হাতে রাখার সাহস পেল না আর। যে রকম উত্তেজিত হয়ে আছে ছেলেমেয়েগুলো, কখন কি ঘটিয়ে বসে ঠিক নেই। খাপে ভরল আবার। তবে ঢাকনাটা না লাগিয়ে খোলাই রাখল।

কয়েক মিনিটের মধ্যেই পেয়ে গেল জিনা আর জনকে। ফেরিস হুইলটা থেকে একটু দূরে হাত ধরাধরি করে হাটছে।

তাড়াতাড়ি ক্যামেরা খুলে আনতে গিয়ে খাপের ফিতে হাতে পেঁচিয়ে ফেলল মুসা। উত্তেজনায় কাঁপছে। পাশ থেকে খাপটা চলে এল পেটের ওপর। গলার ফিতেতে টান লাগল। কোনমতে বের করে আনল ক্যামেরাটা।

সবে শাটারে টিপ দিচ্ছে, ক্যামেরার চোখ আটকে দিয়ে সামনে চলে এল একটা মেয়ে। শেষ মুহূর্তে মুসার দিকে তাকিয়ে সরি বলল। দেরি হয়ে গেছে ততক্ষণে। শাটার টিপে ফেলেছে মুসা। প্রথম ছবিটা নষ্ট হলো।

দ্বিতীয়বার সুযোগ নেয়ার আগেই কয়েক গজ দূরে সরে গেল জিনারা। একটা রিফ্রেশমেন্ট বুদের কাছে গিয়ে সুযোগ মিলল আবার। কয়েক ফুটের মধ্যে চলে এল মুসা। ক্যামেরা তুলে শাটার টিপল। তারপর টিপেই চলল, একের পর এক।

ফোকাস ঠিক করে আরও কাছে থেকে তোলার জন্যে এগিয়ে এল সে। আলো ঠিক আছে নাকি দেখল। তারপর আবার জিনা আর জনকে ফ্রেমে আটকে শাটার টিপতে লাগল।

মুখ তুলল জিনা।

ঝট করে বুদের আড়ালে সরে গিয়ে মাথা নিচু করে ফেলল মুসা।

দেখে ফেলল নাকি?

আস্তে করে মাথাটা আবার বাড়িয়ে দিয়ে দেয়ালের ওপরে তুলে সাবধানে। উঁকি দিল।

না, দেখেনি। জনের দিকে ফিরেছে আবার জিনা। কথা বলছে।

আরও সতর্ক হয়ে গেল মুসা। কোনমতেই জনের চোখে পড়া চলবে না। জন দেখলে সঙ্গে সঙ্গে বুঝে যাবে মুসার উদ্দেশ্য। তারপর কি যে ঘটাবে। খোদাই জানে! ভ্যাম্পায়ারদের ভয়াবহ ক্ষমতার কথা কল্পনা করে এত লোকজন আর আলোর মধ্যেও গায়ে কাঁটা দিল ওর।

দুজনের পেছনে লেগেই রইল সে। ছবি যা তোলা হয়েছে, তাতেই কাজ হয়ে যাবে, তবু আরও ভাল ছবি তোলার অপেক্ষায় রইল সে। পিছে পিছে ঘুরতে লাগল ওদের।

ফেরিস হুইলে চড়ল দুজনে। মেটাল কারে পাশাপাশি বসল, খুব কাছাকাছি, গা ঘেঁষাঘেঁষি করে।

জুম লেন্স অ্যাডজাস্ট করে ক্যামেরার চোখ দুজনের দিকে তুলে শাটার টিপে দিল মুসা।

নিশ্চয় ছবিটা ভাল উঠেছে। কিন্তু থামল না মুসা। পুরো একটা রোলই শেষ করবে। কোন খুঁত রাখতে চায় না। বেশি ছবি হলে জিনাকে বিশ্বাস। করানো সহজ হবে।

ফেরিস হুইল থেকে নামার পরও ওদের পিছে লেগে রইল সে। গেম বুদগুলোর পাশ দিয়ে হাঁটছে দুজনে। চওড়া গলিপথের অন্যপাশে বুদের আড়ালে থেকে ওদের অনুসরণ করে চলল সে। সুযোগ পেলেই ক্যামেরা তুলে শাটার টেপে।

ফিল্মে অল্প কয়েকটা শট বাকি থাকতে গলি থেকে বেরিয়ে এল।

ভিড়ের মধ্যে ঢুকতে গিয়ে হঠাৎ ফিরে তাকাল জিনা। মুসাকে দেখে ফেলল। না চেনার ভান করল। জনের একটা হাত তুলে নিয়ে চোখ ফেরাল অন্য দিকে।

জিনা কিছু বলল না দেখে স্বস্তির নিঃশ্বাস ফেলল মুসা। বলল না বলেই জনের চোখে পড়ল না।

বেশিক্ষণ আর থাকবে না দুজনের এই খাতির। জন ভ্যাম্পায়ার-এটা বোঝার পর কি প্রতিক্রিয়া হবে জিনার, কি করবে, কল্পনায় দৃশ্যটা দেখে মুচকি হাসি ফুটল ওর ঠোঁটে।

আর ওদের অলক্ষে ছবি তোলা যাবে না। দরকারও নেই। অনেক তুলেছে। ক্যামেরাটা খাপে ভরল মুসা।

আসল কাজ হয়ে গেছে। এখন যত তাড়াতাড়ি পারা যায় ছবিগুলো ডেভেলপ করতে হবে। জিনাকে দেখাতে হবে।

খাপটা পেটের সঙ্গে চেপে ধরে দৌড় দিল সে। না ধরলে বাড়ি লাগে। কার্নিভলের মাঠ থেকে বেরিয়ে আসতে যাচ্ছে, এই সময় ওর নাম ধরে ডাকল কে যেন। টনিই হবে।

কিন্তু থামল না মুসা। ফিরেও তাকাল না।

সারি সারি গাড়ির ফাঁক-ফোকর দিয়ে পার্কিং লটটা প্রায় দৌড়ে পেরোল সে। মেইন রোডে বেরিয়ে ছোটার গতি বাড়িয়ে দিল। ফিল্ম ডেভেলপ করার দোকানটা রয়েছে এক ব্লক দূরে, ডিউন লেনের মোড়ে। বড় বড় হরফে বিজ্ঞাপন করে রেখেছে ওরা: এক ঘণ্টার মধ্যে ছবি দিয়ে দেয়া হয়।

ছবি পেতে এক ঘণ্টা! তারপর আর বড় জোর এক ঘণ্টা। ঘণ্টা দুয়েকের মধ্যেই জিনাকে বোঝাতে সক্ষম হবে সে, জন একটা ভ্যাম্পায়ার।

মেইন রোড পেরিয়ে অন্যপাশের ফুটপাথে উঠল মুসা। উত্তেজনায় ধাক্কা। মেরে বসতে লাগল এর ওর গায়ে। পরোয়াই করল না। কনুইয়ের গুতোয়। ভিড় সরিয়ে পথ করে নিয়ে ছুটে চলল। একটাই লক্ষ্য–ক্যামেরার দোকান।

মাঝবয়েসী এক লোক কোন্ আইসক্রীম খাচ্ছিল। মুসার ধাক্কা লেগে হাত থেকে পড়ে গেল আইসক্রীম। ছুটতে ছুটতেই সরি বলল মুসা। লোকটার জবাব শোনার অপেক্ষা করল না। ক্যাঙারুর মত লাফাতে লাফাতে চলেছে ডিউন লেনের দিকে।

কাছাকাছি পৌঁছে আবার রাস্তা পেরোতে হবে। ট্র্যাফিক লাইটের দিকে তাকাল না। দিল দৌড়। সামনে পড়ল নীল রঙের একটা স্টেশন ওয়াগন। ঘ্যাচ করে ব্রেক কষল ড্রাইভার। জানালা দিয়ে মুখ বাড়িয়ে কি যেন বলল।

ফিরেও তাকাল না মুসা।

ওর কানে বাজছে কেবল এক ঘণ্টা। এক ঘণ্টার মধ্যে হাতে এসে যাবে ছবিগুলো। জন যে ভ্যাম্পায়ার, তার জোরাল প্রমাণ।

দোকানটার সামনে এসে দাঁড়াল সে। কোনদিকে না তাকিয়ে দরজার নব চেপে ধরে টান দিল।

কিছুই ঘটল না। নব ঘুরল না। দরজাও খুলল না।

বন্ধ হয়ে গেছে দোকান। অন্ধকার। বুঝতে কয়েক সেকেন্ড সময় লাগল তার।

১৫.
পরদিন সকাল আটটায় ঘড়ির অ্যালার্মের শব্দে ঘুম ভেঙে গেল মুসার। ভাঙার সঙ্গে সঙ্গে প্রথম কথাটাই মনে পড়ল–ফিল্ম।

ডেভেলপ করতে হবে। জিনাকে দেখাতে হবে। ভ্যাম্পায়ারের বিরুদ্ধে প্রমাণ।

জিনাকে বাঁচাতে হবে।

কাপড় পরে, ঢকঢক করে এক গ্লাস কমলার রস খেয়ে, বাবা-মা ঘুম থেকে ওঠার আগেই ঘর থেকে বেরিয়ে পড়ল সে। দৌড়ে চলল শহরের দিকে। একটা হাত প্যান্টের পকেটে ঢোকানো। শক্ত করে ধরে রেখেছে ফিল্ম ভরা প্লাস্টিকের কৌটাটা।

রাতের বেলা কোন এক সময় সাগর থেকে ভেসে এসেছে কুয়াশা। ছড়িয়ে পড়েছে ডাঙার ওপর। তার মধ্যে দিয়ে ছুটছে মুসা। শহরের কিনারে যখন পৌঁছল, সামান্য হালকা হলো কুয়াশা। কিছু কিছু জায়গা থেকে সরেও গেল। তবে আকাশে মেঘ, আছে। ধূসর, থমথমে হয়ে আছে। বাতাস ঠাণ্ডা। বাড়িঘরগুলোর ফাঁকে ফাঁকে কুয়াশা যেন আটকে রয়েছে।

মেইন রোডে উঠল সে। এত সকালে লোকজন নেই। স্যান্ডি হোলোর অন্যান্য দোকানপাটের মতই ছবি ডেভেলপের দোকানটাও দশটার আগে খোলে না।

কি আর করবে। সময় কাটানোর জন্যে নির্জন রাস্তার এমাথা ওমাথায় পায়চারি শুরু করল সে। হাতটা এখনও পকেটে। আঙুলগুলো ধরে রেখেছে। কৌটাটা। যেন ছাড়লেই পকেট থেকে পড়ে গিয়ে হারিয়ে যাবে মূল্যবান সূত্রগুলো।

হাঁটার সময় দুএকজন মানুষ দেখা গেল। প্রাতঃভ্রমণে বেরিয়েছে। উদ্ভ্রান্তের মত ওকে রাস্তায় হেঁটে বেড়াতে দেখে কৌতূহলী চোখে তাকাতে লাগল ওরা। ফিরেও তাকাল না সে। অন্য কোন দোকানের দিকে সামান্যতম আগ্রহ নেই। হাটছে আর কয়েক মিনিট পর পরই হাত চোখের সামনে তুলে এনে ঘড়ি দেখছে, দশটা বাজতে আর কত দেরি।

পায়চারি করার সময় বাড়িঘরের বেশি কাছে গেল না, বিশেষ করে বিল্ডিঙের মাঝে মাঝে যেখানে কুয়াশা জমে রয়েছে। ভয় পাচ্ছে আবছা অন্ধকার থেকে বেরিয়ে এসে ওর দামী সূত্রগুলো কেড়ে নেবে জন। যদিও জানে, ভয়টা একেবারেই অমূলক। বোকার মত ভাবনা। দিনের বেলা কোন কারণেই বেরোয় না ভ্যাম্পায়ার। বেরোতে পারে না। ওদের সে-ক্ষমতাই নেই।

কয়েক যুগ পেরিয়ে গেছে যখন মনে হলো মুসার, ঘড়িতে দেখে তখনও মাত্র সাড়ে নটা। একটা দুটো করে খাবারের দোকান খুলতে আরম্ভ করেছে। অন্যান্য দোকানের চেয়ে খাবারের দোকানগুলো আগে খোলে। সী-ব্রিজ কফি শপের কাউন্টারের সামনে একটা টুলে এসে বসল সে। হালকা খাবার আর। কফির অর্ডার দিল। পেট ভরানোর চেয়ে খাবার খেয়ে সময় কাটানোর দিকেই বেশি নজর তার। কেকের টুকরোটা চিবাতে গিয়ে করাতে কাটা কাঠের গুঁড়োর মত লাগল। কফিটা আরও বিস্বাদ। মগের কানায় কানায় পূর্ণ করে দিল দুধ দিয়ে। কয়েক চামচ চিনি মেশাল। তারপরেও কোন স্বাদ পেল না। উত্তেজনায় জিভই নষ্ট হয়ে আছে, ভাবল সে। নইলে এত বিস্বাদ লাগতে পারে না কোন খাবার।

কফির কাপে চুমুক দিচ্ছে আর বার বার চোখ যাচ্ছে কাউন্টারের পেছনে দেয়াল ঘড়িটার দিকে। অনড় হয়ে আছে যেন কাঁটাগুলো।

দশটা বাজার পাঁচ মিনিট আগে ছবি ডেভেলপের দোকানের সামনে এসে দাঁড়াল সে। দোকানের তরুণ ম্যানেজার তখন তালা খুলছে। স্বস্তির নিঃশ্বাস ফেলল মুসা। তাকিয়ে থেকে ওর দোকান খোলা দেখতে দেখতে মনে মনে তাগাদা দিতে লাগল আরও তাড়াতাড়ি করার জন্যে। লোকটার লাল চুল। শজারুর কাটার মত খাড়া। এক কানে পান্না বসানো একটা মাকড়ি।

দরজা খুলে লোকটা ঢোকার সঙ্গে সঙ্গে ঢুকে পড়ল মুসা।

ভুরু কুঁচকে অবাক চোখে মুসাকে দেখতে দেখতে ম্যানেজার বলল, গুড মর্নিং। খুব তাড়া নাকি তোমার?

পকেট থেকে কৌটাটা বের করে পুরু কাচ লাগানো কাউন্টারে রাখল মুসা। অতিরিক্ত তাড়া। এগুলো করে দিন।

কিন্তু ম্যানেজারের মধ্যে কোন তাড়া দেখা গেল না। পেপার ব্যাগ থেকে কফির একটা পাত্র বের করে ধীরে সুস্থে প্লাস্টিকের ঢাকনা খুলল। মুসার দিকে তাকাল। মেশিন খুলে রান করতে কিছুটা সময় লাগবে, হাই তুলতে লাগল

এক ঘণ্টার মধ্যে পাব না? জানতে চাইল মুসা।

মাথা নাড়ল লোকটা, দেড় ঘণ্টা পর এসো, সাড়ে এগারোটার দিকে। খাতা খুলে মুসার নাম-ঠিকানা আর টেলিফোন নম্বর লিখতে শুরু করল সে। এক সেটই করাবে? এ হপ্তায় স্পেশ্যাল বোনাসের ব্যবস্থা করেছি আমার। এর পর যত সেটই নাও, অর্ধেক দামে করে দেব।

থ্যাংক ইউ, লাগবে না, মুসা বলল। এক সেটই যথেষ্ট। সাড়ে এগারোটায় আসব, না? হবে তো?

মাথা ঝাঁকাল ম্যানেজার। নিশ্চয় খুব সাংঘাতিক জিনিস তুলে এনেছ, মুসার দিকে ঝুঁকে চোখ টিপল সে। দাম পাওয়া যাবে, এমন কিছু? আমার নিজের জন্যেও এক সেট করে রাখতাম তাহলে। ভয় নেই, বিনে পয়সায় রাখব না, কমিশন পাবে।

 রাখলে রাখুনগে। কোন লাভ হবে না আপনার। আমাকেও পয়সা দেয়া লাগবে না। দয়া করে আমার ছবিগুলো আমাকে সময়মত দিয়ে দিলেই আমি খুশি।

আবার মেইন স্ট্রীটে ফিরে এল মুসা। জিনাকে ফোন করা দরকার। জিজ্ঞেস করে জেনে নিতে হবে সাড়ে এগারোটায় সে, কি করছে।

পে ফোনের দিকে এগোতে গিয়েও দাঁড়িয়ে গেল। না, আগে থেকে কিছু বলে লাভ নেই। প্রমাণগুলো সব হাতে নিয়ে গিয়ে হাজির হবে। মুখ বন্ধ করে দেবে ওর। যাতে কোন তর্ক আর করতে না পারে।

তা ছাড়া, এখন ফোনে ওর সঙ্গে জিনা কথা বলবে কিনা, তাতেও যথেষ্ট সন্দেহ আছে।

আরও দেড়টি ঘণ্টা রাস্তায় হাঁটাহাঁটি করে বেড়ানো বড় কঠিন। সৈকতে রওনা হলো মুসা। কুয়াশা এখনও আছে। ধূসর রঙের ভারী মেঘ জমেছে আকাশে। ঝুলে রয়েছে সাগরের ওপর। সূর্য ঢেকে অন্ধকার করে দিয়েছে। সৈকত থেকে তাড়ানোর ব্যবস্থা করেছে সানবেদারদের।

বালিয়াড়ির ধার ধরে কিছুক্ষণ হাঁটল সে। সময়টাকে দ্রুত পার করার জন্যে।

এগারোটা বিশে ফিরে এল ডেভেলপিং স্টোরে। মাপ চাওয়ার ভঙ্গিতে হেসে স্বাগত জানাল ওকে ম্যানেজার, সরি!

কি হয়েছে? বুঝতে পারল না মুসা। বেশি তাড়াতাড়ি চলে এসেছিঃ প্রিন্ট রেডি হয়নি?

না, হয়নি, লাল চুলের মধ্যে আঙুল ঢুকিয়ে জোরে জোরে চুলকাতে লাগল ম্যানেজার।

আরও সময় লাগবে? তীক্ষ্ণ হয়ে উঠল মুসার কণ্ঠ। ঢিবঢিব বাড়ি মারতে আরম্ভ করেছে হৃৎপিণ্ডটা।

আমার কিছু করার ছিল না, হাত উল্টে হতাশ ভঙ্গি করল লোকটা। মেশিন নষ্ট হয়ে গেছে। গীয়ার। নিউটনস কোভে আমাদের অন্য দোকানে ফোন করে দিয়েছি নতুন পার্টস দিয়ে যাওয়ার জন্যে।

কখন পাবেন?

কাঁধ নাচিয়ে হতাশ ভঙ্গি করল ম্যানেজার, সন্ধ্যা সাড়ে সাতটা পর্যন্ত দোকান খোলা আছে। আধা ঘণ্টা আগেই এসো। পেয়ে যাবে। পাশে রাখা একটা স্থানীয় খবরের কাগজ তুলে নিয়ে হেডলাইন পড়তে শুরু করল সে। মুসা দাঁড়িয়েই আছে দেখে মুখ তুলে বলল, ঠিক সাতটায় চলে এসো। চিন্তা নেই। হয়ে যাবে।

.

১৬.
কোনমতে দিনটা পার করে দিল মুসা। সারাদিনে একবারের জন্যেও সূর্যের মুখ দেখা যায়নি। বিকেলে সামান্য পরিষ্কার হলো আকাশ। সাদাটে উজ্জ্বল আভা ছড়িয়ে পড়ল পশ্চিম আকাশে। কিন্তু বাতাস সেই আগের মতই কনকনে।

দুপুরের পর কিছুক্ষণ ঘুমানোর চেষ্টা করেছিল সে। তন্দ্রামত এসেছিল। সেই সামান্য সময়েও দুঃস্বপ্ন দেখল। লীলা এসে রক্ত খাওয়ার চেষ্টা করল তার।

চমকে জেগে উঠল সে।

ঘুমের মধ্যেও ধস্তাধস্তি করেছে। কিছুতেই রক্ত খেতে দেয়নি লীলাকে।

দিনের চেয়ে বিকেলের আলো খুব একটা কমল না। অতি সামান্য। কালচে ধূসর মন খারাপ করে দেয়া আলো। কোন কিছুই ভাল লাগে না।

মুসারও লাগল না। বিছানা থেকে নেমে ভাল করে চোখে মুখে পানি দিয়ে এল। পরিষ্কার একটা শার্ট পরল। কেন করল এ সব জানে না। বোধহয় মন। ভাল করার জন্যে। মানিব্যাগে দেখে নিল টাকা আছে কিনা, ছবির বিল দিতে পারবে কিনা। টাকা না পেলে আবার ছবিগুলো আটকে দিতে পারে ম্যানেজার।

বেকার একটা দিন গেল। মেজাজই খারাপ হয়ে গেল ছবির দোকানের লোকটার ওপর। আরও খারাপ হবে ছবিগুলো যে ভাবে চাইছে সে, সেভাবে না এলে। ছবিতে জনের ছবি না উঠলেই কেবল জিনাকে বোঝাতে পারবে তার সঙ্গে আর মেলামেশা না করার জন্যে।

সাতটা বাজার কয়েক মিনিট আগে দোকানে ঢুকল মুসা।

হাসিমুখে কাউন্টারের সামনে এসে দাঁড়াল ম্যানেজার। এই যে, এসে পড়েছ।

কোন ভূমিকার মধ্যে গেল না মুসা। হয়েছে?

মাথা ঝাঁকিয়ে ড্রয়ার থেকে একটা পেটমোটা খাম বের করে ধড়াস করে টেবিলে ফেলল ম্যানেজার। খামের মুখটা পাতলা টেপ দিয়ে আটকানো। সাংঘাতিক ক্যামেরা। স্পষ্ট ছবি। এত দামী জিনিস পেলে কোথায়?

অহেতুক কথা বলার মেজাজ নেই মুসার। আমার বাবার। বিল কত হয়েছে?

কয়েক সেকেন্ড পর খামটা প্যান্টের পেছনের পকেটে নিয়ে ঝড়ের গতিতে দোকান থেকে বেরিয়ে এল সে। কোনদিকে না তাকিয়ে সোজা আর্কেডে ছুটল জিনাকে ফোন করার জন্যে।

সাতটা বেজে কয়েক মিনিট। ভারী মেঘ থাকায় আকাশ অস্বাভাবিক অন্ধকার। জন নিশ্চয় কফিন ছেড়ে বেরিয়ে পড়েছে, এতক্ষণে। ওর আগেই জিনার সঙ্গে দেখাটা করতে হবে তার। নইলে আজ রাতেও জিনাকে বের করে নিয়ে যাবে জন। তারপর হয়তো দেখা যাবে জিনার লাশও রিকির মত সাগরের পানিতে ভাসছে।

পে ফোন থেকে জিনার সঙ্গে যোগাযোগের চেষ্টা করল মুসা। বার বার চেষ্টা করেও লাইন পেল না। জবাব দিল না কেউ।

জিনাদের বাড়িতে লোক নেই। জিনা কোথায়? শহরে এসেছে? এলে কোন্ কোন্ জায়গায় যেতে পারে ভাবল। খুঁজতে চলল তাকে। প্রথমে এল শহরের দক্ষিণ প্রান্তে মুভি থিয়েটারটায়। শো দেখার জন্যে লাইন দিয়ে থাকা মানুষগুলোর চেহারার দিকে তাকাতে লাগল। জিনা নেই এখানে। ডিউন লেন পার হয়ে প্রিন্সেসে এল এরপর। আইসক্রীম পারলার কিংবা আর্কেডের কোনখানেও নেই জিনা।

কোথায় গেল?

দোকানগুলোর ধার দিয়ে রাস্তার শেষ মাথার দিকে হেঁটে চলল মুসা। প্রতিটি রেস্টুরেন্ট, কাপড়ের দোকানে, কসমেটিক্সের দোকানে উঁকি দিল। জোড়ায় জোড়ায় হাঁটছে যে সব ছেলেমেয়ে, সবার কাছাকাছি এসে চেহারার দিকে তাকাল। কিন্তু নেই।

জিনা, কোথায় তুমি?

প্রায় একঘণ্টা ধরে শহরের দোকানপাট, অলিগলি, সবখানে চষে বেড়াল মুসা। ঘড়ি দেখল। আটটা পনেরো।

পকেটে হাত দিয়ে খামটার অস্তিত্ব অনুভব করল একবার। আছে। সৈকতে রওনা হলো সে।

সী-ব্রিজ রোড ধরে প্রায় ছুটতে ছুটতে চলল। গালে লাগছে সাগরের বাতাস। উত্তেজনায় টান টান হয়ে গেছে স্নায়ু, শক্ত করে দিয়েছে শরীরের পেশিকে। থেকে থেকে পেটে খামচি ধরা একটা অনুভূতি তৈরি হচ্ছে। ঠাণ্ডা ঘামের ধারা বইছে গাল বেয়ে। কয়েক মন ওজন লাগছে পা দুটোকে।

লাগুক। জিনাকে খুঁজে বের না করে থামবে না। কি রকম বিপদে রয়েছে। সে, বোঝাতেই হবে। কিশোর হলে যা করত। ওকে বিপদ থেকে মুক্ত না করা পর্যন্ত নিরস্ত হত না কিশোর। মুসাও হবে না।

 মেঘে ঢাকা গোধূলির ঘনায়মান অন্ধকারে সৈকতের বালির রঙ হয়ে উঠেছে নীলচে রূপালী। ঢেউয়ের উচ্চতা নেই বললেই চলে। আলতো করে এসে ছুঁয়ে যাচ্ছে সৈকতের কিনারা। ডুবন্ত সূর্যকে দেখা যাচ্ছে না মেঘের আড়ালে থাকায়, তবে কালচে লাল করে তুলেছে পশ্চিমের মেঘপুঞ্জকে। সেই আলোর রেশ এসে লেগেছে সাগরের পানিতে। কিনারটা লালচে। গভীর যেখানে, সেখানকার রঙ সবুজ। তাতে কালো রঙ মেশানো। দূর থেকে সাগরের উল্টোদিকে বনের গাছগাছালির মাথাকেও একই রঙের লাগছে।

জিনা, দোহাই তোমার, দেখা দাও! কোথায় তুমি?

সৈকতে এখন অনেক লোক। সারাদিন যারা ঘরে বসে ছিল, তারাও বেরিয়েছে। সন্ধ্যাটা উপভোগ করার জন্যে।

বালিয়াড়ির ধার ঘেঁষে দৌড়াচ্ছে মুসা। এগিয়ে চলেছে পানির দিকে। হঠাৎ করেই উধাও হয়ে গেল সূর্য। ডুবতে দেখা গেল না। মেঘের বুকে লাল রঙ মুছে যাওয়া দেখে অনুমান করা গেল ডুবেছে। মুহূর্তে শীতল হয়ে গেল বাতাস। ঝপ করে নামল অন্ধকার।

দুইবার অন্য মেয়েকে জিনা বলে ভুল করল সে। দুটো মেয়েরই চুল জিনার মত। দৌড়ে কাছে গিয়ে দেখে ভুল ভাঙল। ওর দিকে কৌতূহলী- চোখে তাকাল মেয়েগুলো। মুচকি হাসল। বোকা ভেবেছে নিশ্চয়।

ভাবুকগে। মাথা ঘামাল না মুসা। জিনাকে খোঁজা চালিয়ে গেল।

দূর থেকে চোখে পড়ছে নৌকার ডকটা। সেদিকেই চলেছে সে, পাথরের পাহাড়ের একটা ধার যেখানে পানিকে ঠেলে সরিয়ে নেমে গেছে সাগরে, যার কাছে পাওয়া গিয়েছিল রিকির লাশ। দিনের আলো না থাকলেও সৈকতে এক ধরনের আলোর আভা থাকে প্রায় সব সময়। চোখে সয়ে এলে সেই আলোতে মোটামুটি অনেক কিছুই দেখা যায়। ডকের পানিতে তিনটে নৌকাকে ঢেউয়ে ডুবতে ভাসতে দেখা যাচ্ছে অস্পষ্টভাবে।

কয়েকজন মানুষ দেখা গেল তীরে। জিনা আছে বলে মনে হলো না। আর এগিয়ে লাভ নেই। ফেরা দরকার।

শহরেও নেই, সৈকতেও নেই। কোথায় গেল জিনা?

জোরে জোরে হাপাচ্ছে মুসা। নুড়ি মাড়িয়ে যাওয়ার সময় জোরাল মচমচ শব্দ তুলছে তার জুতো। সেই শব্দের জন্যেই প্রথমবার ডাকটা কানে এল না তার। দ্বিতীয়বারেও না। তৃতীয়বারে শুনতে পেল, মুসা! আই, মুসা!

লীলা!

থেমে গেল মুসা। হাপরের মত ওঠানামা করছে বুক। শিসের শব্দ বেরোচ্ছে নাকের ফুটো দিয়ে। জিরানোর জন্যে বালিতে বসে পড়ে দম নিতে লাগল জোরে জোরে।

মুসা, আমাকে খুঁজছ?

দৌড়ে আসছে লীলা। বাতাসে উড়ছে চুল। চাঁদের আলো পড়ে ঝিক করে উঠছে চোখের মণি। মড়ার মত ফ্যাকাসে গায়ের চামড়া।

কাছে এসে ঠোঁট ছড়িয়ে হাসল লীলা। আবার করল একই প্রশ্ন, মুসা, আমাকে খুঁজছ? এসে পড়েছি।

এতই মোলায়েম কণ্ঠস্বর, মনে হলো বাতাসের সঙ্গে কানাকানি করে কথা বলছে লীলা, মধুর ঝঙ্কার তুলে। কাল দেখা করোনি কেন?

হাঁটু গেড়ে মুসার পাশে বসে পড়ল সে। চোখে চোখ পড়ল। সম্মোহনী দৃষ্টি। মোলায়েম কণ্ঠে আবার জিজ্ঞেস করল লীলা, কাল দেখা করোনি কেন? কোথায় ছিলে? তোমার জন্যে মন খারাপ লেগেছে।

জবাব দিল না মুসা। মন খারাপ, না শরীর খারাপ? মনে মনে বলল সে। আমার রক্তে খিদে মেটাতে পারোনি বলে! পিশাচী কোথাকার!

আরও কাছ ঘেঁষে এল লীলা। চোখ দুটো স্থির মুসার গলার ওপর। কোন্‌দিকে তাকিয়ে আছে সে বুঝতে অসুবিধে হলো না মুসার। ওর গলার শিরাটার দিকে। শিউরে উঠল।

আবার মুসার চোখের দিকে নজর ফেরাল লীলা। সম্মোহনের চেষ্টা করতে লাগল।

কিন্তু সতর্ক রয়েছে মুসা। আজ আর কোনমতেই ওর সম্মোহনের ফাঁদে ধরা দিল না। তাকে সাহায্য করল আরেকটা জিনিস। লীলার চোখ থেকে চোখ সরাতেই তার কাঁধের ওপর দিয়ে দেখা গেল ডকটা। একটা নৌকায় উঠেছে। একজন লোক। হাত ধরে আরেকজনকে উঠতে সাহায্য করছে। ঢেউয়ে নৌকাটা দুলতে থাকায়ই বোধহয় যাকে তুলছে তার উঠতে অসুবিধে হচ্ছে।

জিনা!

ছোট্ট নৌকাটায় জিনাকে তুলে নিচ্ছে জন।

না! নিজের অজান্তেই মুসার মুখ থেকে বেরিয়ে এল চিৎকার।

ওর দুই কাঁধ চেপে ধরল লীলা। মিষ্টি গন্ধ মুসার নাকে ঢুকতে আরম্ভ করল। দম আটকে ফেলল মুসা। সুগন্ধী মেশানো কোন ধরনের ওষুধ শুকিয়ে শিকারকে অবশ করে দেয় এখানকার ভ্যাম্পায়াররা, কিংবা ঘুম পাড়িয়ে ফেলে নিরাপদে রক্ত খাওয়ার জন্যে, এটা এখন বুঝে গেছে সে।

 নৌকার দিকে তাকিয়ে আছে মুসা। জিনা নৌকায় উঠে পড়েছে। দাঁড় তুলে নিয়েছে জন।

না! আবার চিৎকার করে উঠল মুসা।

লীলা ভাবল তাকেই বাধা দিচ্ছে মুসা। কাঁধে হাতের চাপ বাড়িয়ে মুসাকে আরও কাছে টানতে শুরু করল।

এত কাছে থেকে ওষুধের প্রভাব পুরোপুরি কাটাতে পারল না মুসা। বো করে উঠল মাথার ভেতর। লীলার হাতের কাছ থেকে যতটা সম্ভব দূরে সরিয়ে নিল নাকটা। ওর কাঁধের ওপর দিয়ে দেখছে নৌকাটা তীর থেকে আস্তে আস্তে সরে যাচ্ছে।

সত্যি বলছি, মুসা, কাল তোমার জন্যে ভীষণ মন খারাপ লেগেছে আমার, কানের কাছে প্রায় ফিসফিস করে বলল লীলা। কানের লতি ছুঁলো ঠোঁট।

 ওর উদ্দেশ্য বুঝতে পারছে মুসা। মুখটা নামিয়ে নিতে চাইছে গলার শিরায়।

একবার দাঁত ছোঁয়াতে পারলে আর রক্ষা নেই। কুটুস করে ফুটিয়ে দেবে। রক্ত শুষে নিতে শুরু করবে।

মিষ্টি গন্ধ অবশ করে আনতে শুরু করেছে মুসার অনুভূতি।

অন্ধকারে হারিয়ে যাচ্ছে নৌকাটা। ছোট্ট দ্বীপটার দিকে চলেছে। যেটাতে লক্ষ বাদুড়ের বাস। যেটাতে ভ্যাম্পায়ারের বাস।

চলে যাচ্ছে জিনা। নিয়ে যাচ্ছে ওকে জন। দূরে। বহুদূরে। চিরকালের। জন্যে।

কিছু করতে না পারলে মুসা নিজেও হারিয়ে যাবে চিরকালের জন্যে! এদিকেও ভ্যাম্পায়ার, ওদিকেও। মনে মনে আল্লাহকে ডাকতে আরম্ভ করল। মুসা। বাঁচতে চাইলে এখনই কিছু করা দরকার। নইলে শেষ করে দেবে ওকে লীলা।

ধাক্কা দিয়ে লীলাকে সরিয়ে দিল সে। ফাঁক হয়ে গেছে লীলার ঠোঁট। শ্বদন্ত দুটো চিকচিক করছে চাঁদের আলোয়। ধকধক করে জ্বলছে দুই চোখ। তাতে রাজ্যের লালসা।

অবাক লীলাকে আরেক ধাক্কায় বালিতে ফেলে লাফ দিয়ে উঠে দাঁড়াল মুসা।

মুসা, শোনো! দাঁড়াও! মুসা!

কিন্তু ততক্ষণে ডকের দিকে দৌড় দিয়েছে মুসা। সরে যাচ্ছে লীলায় সম্মোহনী দৃষ্টির মায়াজাল থেকে, মারাত্মক সুগন্ধীর কাছ থেকে দূরে। বালিতে, নুড়িতে পিছলে যেতে লাগল জুতো। মচমচ শব্দ। যতই দৌড়াল কেটে যেতে লাগল মাথার ঘোলাটে ভাবটা। দেখতে পাচ্ছে বোট হাউসের কাছে বাধা নৌকা দুটো দোল খাচ্ছে ঢেউয়ে।

 পেছনের পকেট থেকে খামটা পড়ে গেল বালিতে। ফিরেও তাকাল না মুসা। তোলার চেষ্টা করল না। ওগুলো এখন অর্থহীন। একাকী জিনার দেখা পাবেও না আর, ছবি দেখিয়ে তাকে বোঝানোরও সময় নেই। ভ্যাম্পায়ারে ধরে নিয়ে যাচ্ছে ওকে, ওদের ভয়ঙ্কর আস্তানায়। ঠেকানো দরকার।

ডকের কাছে আসার আগে গতি কমাল না মুসা। মুখের কাছে হাত জড় করে চেঁচিয়ে ডাকল জিনা! জিনা! বলে।

তার ডাকে সাড়া দিল না জিনা। ফিরে তাকাল না।

সরে যাচ্ছে নৌকাটা। সাগরের পানিতে পড়া চাঁদের ঝিলমিলে ভূতুড়ে আলোতে এগিয়ে যাচ্ছে অন্ধকার দ্বীপটার দিকে। অস্পষ্ট হয়ে আসছে ক্রমে।

বনে ঢাকা দ্বীপ। বাদুড়ে বোঝাই দ্বীপ। ভ্যাম্পায়ারের দ্বীপ।

ওহ, খোদা! ককিয়ে উঠল মুসা। বড়ড় দেরি করে ফেললাম! অনেক দেরি!

সমস্ত রাগ গিয়ে পড়ল লীলার ওপর। ওকে দেরি করিয়ে দেয়ার জন্যে সে-ই দায়ী।

প্রচণ্ড রাগে ভয়ডর সব গায়েব হয়ে গেছে মুসার। দাঁতে দাঁত চেপে বলল, তোমার ব্যবস্থা পরে করব আমি, শয়তানী! আগে ওই বদমাশটার একটা ব্যবস্থা করি!

.

১৭.
একটা নৌকার বাঁধন খুলতে কয়েক সেকেন্ডের বেশি লাগল না মুসার। দ্রুতহাতে গিট খুলে দড়িটা ছেড়ে দিয়ে লাফিয়ে নামল নৌকায়। দাঁড় তুলে নিল।

সময় বয়ে যাচ্ছে। মহামূল্যবান সেকেন্ডগুলোর টিক-টিক টিক-টিক শব্দটাও যেন শুনতে পাচ্ছে সে।..

লীলার ডাক কানে এল। তীরে দাঁড়িয়ে ডাকছে ওকে লীলা। ফিরে যেতে অনুরোধ করছে। ফিরে তাকিয়ে মুসা দেখল, বালির ওপর দিয়ে বোট হাউসের দিকে দৌড়ে আসছে লীলা। চাঁদের আলোয় মনে হচ্ছে যেন উড়ে আসছে। ওকে ধরতে আসছে নিশ্চয়।

ঝপাৎ করে পানিতে দাঁড় ফেলল মুসা। বাইতে শুরু করল। জনকে ধরতে হলে যত দ্রুত সম্ভব এগিয়ে যাওয়া দরকার।

বোট হাউসের কাছে এসে দাঁড়িয়ে গেল লীলা। বুঝতে পেরেছে, তার ডাকে সাড়া দেবে না মুসা। থামবে না। বাকি যে নৌকাটা আছে এখনও, সেটার দিকে ছুটল। শেষবার ফিরে তাকিয়ে মুসা দেখল, নৌকার কাছে ঝুঁকে আছে লীলা। নিশ্চয় দড়ির গিট খুলছে।

যতটা ভেবেছিল মুসা, স্রোতের বেগ তার চেয়ে অনেক বেশি। যতই শক্তি দিয়ে সামনে এগোতে চাইছে সে, স্রোত তাকে সরিয়ে দিচ্ছে। এক ফুট সামনে এগোলে দুই ফুট পিছাচ্ছে। কি করে যেন বার বার পিছলে এসে স্রোতের মধ্যে ঢুকে যাচ্ছে নৌকাটা। কাত হয়ে যাচ্ছে, দুলছে ভীষণ। অথচ। ঢেউ ততটা নেই।

কাত হলেই পানি ঢুকছে। দেখতে দেখতে মুসার জুতো ভিজে গেল নৌকার তলায় জমা পানিতে। জুতো ভিজল, মোজা ভিজল, জুতোর মধ্যে ঢুকে গেল পানি। এ হারে উঠতে থাকলে নৌকা ডুবে যেতেও সময় লাগবে না। স্রোতের কারণে ঢেউগুলোও কেমন অশান্ত এখানে। নৌকার কিনারে বাড়ি লেগে পানির ছিটের ফোয়ারা সৃষ্টি হচ্ছে। চোখেমুখে এসে পড়ছে। চোখ বন্ধ করে ফেলতে বাধ্য করছে ওকে।

 নাহ, পারব না! হতাশা গ্রাস করতে চাইছে মুসাকে। অনেক দেরি করে ফেলেছি আমি।

কিন্তু হাল ছাড়ল না।

 চোখ মেলে সামনের দিকে তাকাল। নৌকাটা কোথায়?

 দ্বীপে পৌঁছে গেছে নিশ্চয়।

চোখের পাতা সরু করে, নোনা পানির ছিটে বাঁচিয়ে দ্বীপের দিকে তাকাল সে। মেঘে ঢাকা চাঁদের ভূতুড়ে আলোয় কালো সাগরের পটভূমিতে ভয়ঙ্কর। অজানা জলদানবের মত লাগছে দ্বীপটাকে।

বিশাল সাগর যেন গিলে নিয়েছে জিনাদের নৌকাটা। চিহ্নও দেখা গেল না। ওটার।

ডানা ঝাপটানোর শব্দে আকাশের দিকে মুখ তুলে তাকাল মুসা। খুব নিচু দিয়ে মূল ভূখণ্ডের দিকে উড়ে চলেছে শত শত বাদুড়। ফল খেতে যাচ্ছে। নাকি রক্ত! ওগুলোর মধ্যে কয়টা আছে ভ্যাম্পায়ার?

দ্বীপের আরও কাছে আসতে ওটার ওপরও ঝাঁকে ঝাকে বাদুড় উড়তে দেখা গেল। ডানার শব্দ আর কর্কশ, তীক্ষ্ণ চিৎকারে ঢেউয়ের শব্দও চাপা পড়ে যাচ্ছে। খোলা পেয়ে বাতাস বইছে হু-হুঁ করে। দামাল বাতাসে ভর করে উড়ছে শত শত, হাজার হাজার বাদুড়। উড়ছে, চিৎকার করছে, ডানা ঝাঁপটাচ্ছে, ডাইভ দিচ্ছে, ওপরে উঠছে, নিচে নামছে। দ্বীপের ওপরের আকাশটাকে ভরে দিয়েছে। পঙ্গপালের মত। একসঙ্গে এত বাদুড় জীবনে দেখেনি মুসা। আমাজানের জঙ্গলেও না।

দ্বীপের কিনারে একটা ছোট বোট হাউস চোখে পড়ল ওর। পুরো দ্বীপটাকেই গিলে নিয়ে গাছপালা আর আগাছা এখন খুদে সৈকতটাকেও গ্রাস করতে চাইছে। ঢেউয়ে দুলতে দেখা গেল একটা বোট। নিশ্চয় ওটাই! জিনাকে নিয়ে আসা হয়েছে যেটাতে করে।

খালি নৌকা। দুজনের কাউকে দেখা গেল না ওতে।

ডকের কাছে এনে নৌকা থামাল মুসা। লাফ দিয়ে তীরে নেমে নৌকাটা টেনে তুলল বালিতে। চারপাশে তাকাল। সরু একটা পায়ে চলা পথ বাঁক নিয়ে ঢুকে গেছে জঙ্গলের মধ্যে।

খালিহাতে না গিয়ে অস্ত্র হিসেবে দাঁড়টা হাতে রেখে দিল সে। ভ্যাম্পায়ারের মত মহাক্ষমতাধর শত্রুর বিরুদ্ধে অতি সাধারণ একটা দাঁড়। তুচ্ছ! মনে মনে ডেকে বলল, আল্লাহ, তুমিই এখন আমার সবচেয়ে বড় ভরসা!

মনে জোর এনে, সাহস সঞ্চয় করে, একটা দাঁড় সম্বল করে দোয়া-দরূদ পড়তে পড়তে পা বাড়াল সে। এগিয়ে গেল পায়ে চলা পথটার দিকে। বুকের ভেতর ধড়াস ধড়াস করছে হৃৎপিণ্ড মেরুদণ্ডে শীতল শিহরণ।

মাথার ওপর নেমে এসেছে গাছের ডাল। এড়ানোর জন্যে মাঝে মাঝেই মাথা নুইয়ে ফেলতে হচ্ছে। ডানা ঝাঁপটানোর শব্দের বিরাম নেই। কোন গাছ, কোন ডালই খালি নেই। সবগুলোতে বাদুড় আছে। ওকে দেখে চিৎকার করছে ওগুলো। দাঁড় দিয়ে বাড়ি মেরে ভর্তা বানিয়ে দেয়ার ইচ্ছেটা বহুকষ্টে রোধ করল সে। বাড়ি যদি মারতেই হয় ওগুলোর গুরুকে মারতে হবে, ভ্যাম্পায়ারকে। তাতে অবশ্য রক্তচোষা পিশাচের কিছু হবে কিনা সন্দেহ। ব্রাম স্টোকারের ড্রাকুলা পড়েছে। ছবিও দেখেছে। জেনেছে, ভ্যাম্পায়ার মারতে হলে হৃৎপিণ্ডে কাঠের কীলক ঢুকিয়ে দিতে হয়।

কথাটা মনে পড়তেই আরেকটা বুদ্ধি মাথায় এল চট করে। হাতের দাঁড়টাও কাঠের। মাথাটা যদি চোখা করে নেয়া যায়…কিন্তু ছুরি পাবে কোথায়? হাত দিয়ে ছুঁয়ে দেখল, দাঁড়ের মাথা মোটামুটি চোখাই আছে। প্রচণ্ড শক্তিতে খোঁচা মারলে হয়তো বসিয়ে দেয়া যাবে পিশাচের বুকে। কিন্তু সেটা দিনের বেলায় সম্ভব। কফিনে যখন শুয়ে থাকে ওরা, আধো ঘুম আধো জাগরণের মধ্যে থাকে। এখন রাতে, পূর্ণ জাগরণের মধ্যে? অসম্ভব! মনকে হাত নেড়ে ভাবনাটা দূর করে দিল সে। এতসব যুক্তির কথা ভাবতে গেলে কোন কাজই হবে না। পিছিয়ে যেতে হবে। সব সময় এখন আল্লাহ-রসুলের কথাই কেবল মনে রাখা দরকার। তাহলে কোন প্রেতেরই ক্ষমতা হবে না তার ধারে কাছে। ঘেঁষে।

পথের শেষ মাথায় নিচু চালাওয়ালা কাঠের তৈরি একটা বীচ হাউস। অন্ধকার। কাছে এসে দেখা গেল কোন জানালায় একটা কাচও নেই। চালার ওপর পাক খেয়ে খেয়ে উড়ছে বাদুড়ের ঝাঁক। একটা বাদুড় খোলা জানালা দিয়ে বেরিয়ে এসে মুসার গায়ে ধাক্কা খেতে খেতে শাই করে পাশ কেটে সরে গেল, তীক্ষ্ণ ডাক ছেড়ে ঝাঁপিয়ে পড়ল ঝোপের মধ্যে।

দাঁড়টা দুহাতে শক্ত করে চেপে ধরে জানালা দিয়ে ভেতরে উঁকি দিল মুসা। ঘুটঘুঁটে অন্ধকার। কিছুই দেখা গেল না।

ওর মনে হলো, জিনাকে নিয়ে এর মধ্যেই ঢুকেছে জন। এই বাড়িটাই ভ্যাম্পায়ারের আস্তানা। দ্বিধা করল একবার। তারপর যা আছে কপালে, ভেবে, দাড়ের মাথায় ভর রেখে লাফ দিয়ে উঠে বসল জানালার চৌকাঠে। পা রাখল

সব কটা জানালা খোলা থাকার পরেও ভেতরে ভাপসা গন্ধ। ছত্রাকের গন্ধে ভারী হয়ে আছে বাতাস। আরও একটা বোটকা গন্ধ আছে। বুনো জানোয়ারের? নাকি শুকনো হাড়গোড়! ভাবতে চাইল না আর। দম আটকে রেখে লাভ নেই। কতক্ষণ রাখবে? তারচেয়ে এই বিশ্রী গন্ধযুক্ত বাতাসেই দম নিয়ে পরিস্থিতির সঙ্গে মানিয়ে নেয়া ভাল। তাতে চলাফেরা সহজ হবে।

অন্ধকার চোখে সওয়ানোর জন্যে দাঁড়িয়ে রইল সে। স্থির। কানে আসছে বাইরের একটানা ডানা ঝাঁপটানোর শব্দ।

ধীরে ধীরে চোখের সামনে ফুটে উঠছে ঘরটার অবয়ব। লম্বা, সরু একটা ঘর। বেডরূম। কিন্তু খাট বা বিছানা নেই।

কোন কিছুই স্পষ্ট নয়। আলো না হলে দেখা যাবে না।

হঠাৎ মনে পড়ল রিকির লাইটারটার কথা। পকেটে হাত দিয়ে দেখল, আছে। বের করে আনল তাড়াতাড়ি।

কাঁপা আলোয় দেখতে পেল জিনাকে।

এক দিকের দেয়ালের ধার ঘেঁষে বসানো বড় একটা আর্ম চেয়ারে নেতিয়ে আছে। গদি মোড়া একটা বিরাট হাতলে মাথাটা পড়ে আছে।

মরে গেছে ও! মুসার প্রথম ভাবনাই হলো এটা। মেরে ফেলা হয়েছে। ওকে!

 ভালমত দেখার জন্যে এগিয়ে গেল সে। জিনার হাতে হাত রাখল। গরম। ঠাণ্ডা হয়নি এখনও। নাকের কাছে হাত নিয়ে গেল। না, মরেনি! নিঃশ্বাস পড়ছে!

জানালার কাছে দাপাদাপি শুরু করল কয়েকটা বাদুড়। আরও আসতে লাগল। প্রায় ঢেকে দিল জানালাটাকে। কয়েকটা ঢুকে পড়ল ঘরের মধ্যে। আলোর পরোয়া করল না। যেন এই আলোর সঙ্গে পরিচয় আছে ওদের। অবাক কাণ্ড, বদ্ধ ঘরে উড়তে গিয়ে ছাতের সঙ্গে কিংবা দেয়ালে ধাক্কা খেল না– একটাও।

একটা বাদুড় উড়তে উড়তে আলোর এত কাছাকাছি চলে এল, ডানার ঝাঁপটায় নিভে গেল লাইটার। খস করে টিপে আবার জ্বালল মুসা। মেঝেতে রাখা একটা হ্যারিকেন চোখে পড়ল। পুরানো, তবে মরচে পড়া নয়। বেশ ঘষেমেজে রাখা হয়েছে। হ্যারিকেনটা তুলে আরও অবাক হলো। তেল ভরা। আশ্চর্য! ভ্যাম্পায়ারদের আলোর দরকার হয় নাকি? হ্যারিকেনও ব্যবহার করে! মনে পড়ল, কাউন্ট ড্রাকুলার দুর্গে প্রচুর লণ্ঠন ছিল। তবে সেগুলো ব্যবহারের প্রয়োজন পড়ত না কাউন্টের। মেহমান এলে তাদেরকে জ্বেলে দিত।

হ্যারিকেন নিয়ে মাথা ঘামাল না আর। বাদুড়ের দিকেও নজর দেয়ার সময় এখন নেই। জিনা বেঁচে আছে। ওকে বের করে নিয়ে যাওয়া দরকার।

হ্যারিকেন ধরিয়ে লাইটারটা পকেটে রেখে দিল সে। দেখতে লাগল ঘরে কি কি আছে।

জানালা থেকে দূরে দেয়াল ঘেঁষে রাখা একটা জিনিস চোখে পড়ল। চিনতে সময় লাগল না। খাইছে! কেঁপে উঠল মুসা। কফিন! ডালা নামানো। জন নিশ্চয় এই কফিনে ঢুকে শুয়ে আছে!

আঙুলগুলো আরও শক্ত হয়ে চেপে বসল দাঁড়ের গায়ে।

বেশিক্ষণ ঘরে থাকল না বাদুড়গুলো। বেরিয়ে গেল। ঝটাপটির শব্দ বন্ধ হলো। তবে আবার আসবে ওরা, বুঝতে পারছে মুসা। যে কোন সময় ঝাক বেঁধে এসে ঢুকবে ঘরে। এখানে বাদুড়ের নিত্য আসা-যাওয়া, আচরণেই বোঝা যায়। আলফ্রেড হিচককের বার্ড ছবিটার কথা মনে পড়ল। ছবির পাখিগুলোর মত খেপে গিয়ে বাদুড়রা যদি একযোগে এসে এখন আক্রমণ করে ওকে? ছিন্নভিন্ন করতে সময় লাগবে না! ওগুলোর মধ্যে জলাতঙ্ক রোগের জীবাণু বহন করছে এমন বাদুড়ও থাকতে পারে…

উদ্ভট ভাবনাগুলো জোর করে মন থেকে তাড়িয়ে দিয়ে জিনার দিকে ঘুরল। সে। কানের কাছে মুখ নিয়ে গিয়ে ফিসফিস করে ডাকল, জিনা! জিনা!

গলা কাঁপছে ওর।

জিনার কাঁধ চেপে ধরে কঁকি দিয়ে কণ্ঠস্বর আরেকটু চড়িয়ে আবার ডাকল, জিনা! ওঠো! এই জিনা!

শিহরণ বয়ে গেল জিনার শরীরে। কিন্তু চোখ মেলল না।

 জিনা? আরও জোরে কাধ ধরে নাড়া দিল মুসা।

 আবার শিহরণ বইল জিনার শরীরে। কিন্তু মাথা তুলল না।

দুই হাতে ওর মাথাটা চেপে ধরে সোজা করল মুসা। চোখের পাপড়ি ধরে পাতা খোলার চেষ্টা করল।

জিনা! ওঠো! উঠে পড়ো! ভয়ে কণ্ঠ রুদ্ধ হয়ে আসতে চাইছে মুসার। আই, জিনা, প্লীজ! বেরিয়ে যেতে হবে এখান থেকে!

নড়ে উঠল জিনা।

 ভরসা পেয়ে আরও জোরে ঝাঁকাতে লাগল মুসা।

অবশেষে চোখ মেলল জিনা। গুঙিয়ে উঠল। কে?

আমি, জিনা, আমি! মুসা! জলদি ওঠো! পালাতে হবে!

পেছনে কারও উপস্থিতি টের পাওয়া গেল।

 ঝট করে ঘুরে গেল মুসা।

জন!

ঠোঁট ফাঁক করে, খদন্ত বের করে, জানোয়ারের নখের মত আঙুল বাকিয়ে মুসার গলা টিপে ধরতে ছুটে এল সে।

.

১৮.
গলা চিরে বুনো চিৎকার বেরিয়ে এল মুসার। নিজের কণ্ঠস্বর নিজেই চিনতে পারল না। ঘরের দেয়ালে দেয়ালে প্রতিধ্বনিত হলো সে শব্দ বাইরে বাদুড়ের কলরব বেড়ে গেল।

ক্ষণিকের জন্যে থমকে গেল জন। পরক্ষণে আবার আঙুল বাকা করে। এগিয়ে এল মুসার দিকে। চকচক করছে ওর বড় বড় শূদন্ত।

জলজ্যান্ত ভ্যাম্পায়ারকে চোখের সামনে দেখে আতঙ্কে দিশেহারা হয়ে গেছে মুসা। ভাবনার সময় নেই। পরিকল্পনার সময় নেই। দাঁড়টা তুলে ধরল। চোখা দিকটা জনের দিকে করে।

এগিয়ে আসছে জন।

সামনে ছুটে গেল মুসা। কোনভাবেই যাতে মিস না হয়, একবারেই ঢুকিয়ে দিতে পারে জনের বুকে, সেভাবে দাঁড়টা ঠেলে দিল সামনের দিকে।

থ্যাপ করে জনের বুকে লাগল দাঁড়ের মাথা। পাজরের হাড় ভাঙার বিশ্রী শব্দ হলো। গলা চিরে বেরিয়ে এল বিকট চিত্তার।

দাড়টা ওর বুকে ঢোকেনি।

 ঢোকানোর জন্যে টান দিয়ে পিছিয়ে এনে আবার ঠেলে দিতে যাবে মুসা, এই সময় দেখল তার আর প্রয়োজন নেই। হাটু ভাজ হয়ে পড়ে যাচ্ছে জন। গড়িয়ে পড়ল মেঝেতে।

এত সহজে ভ্যাম্পায়ারকে কাবু করতে পেরে বিমূঢ় হয়ে গেল মুসা। চিৎকার করার জন্যে মুখ খুলেছে, মুখে এসে বসল একটা বড় মথ। থাবা দিয়ে ওটাকে সরাতেই কানে এল জিনার চিৎকার। মুসা, মুসা, বাঁচাও আমাকে! মেরে ফেলল!

চরকির মত পাক খেয়ে ঘুরে গেল মুসা। লীলার সঙ্গে ধস্তাধস্তি করছে জিনা।

এত তাড়াতাড়ি হাজির হয়ে গেল!

বোট হাউসের তৃতীয় নৌকাটার কথা মনে পড়ল মুসার। দাঁড় হাতে লীলাকে গুতো মারার জন্যে এগোতে যাবে, এই সময় সাঁড়াশির মত পা চেপে ধরল শক্ত, শীতল কয়েকটা আঙুল। মরেনি জন। এত সহজে মরে না। ভ্যাম্পায়ার।

লাথি মেরে পা ছাড়ানোর চেষ্টা করে ব্যর্থ হয়ে আবার দাঁড়টা তুলে ধরল মুসা। উত্তেজনা, আতঙ্কে গুতো মারার কথা ভুলে গায়ের জোরে বাড়ি মারল। জনের মাথা সই করে। ঢিল হয়ে এল আঙুলের চাপ। টা ছাড়িয়ে নিল মুসা। আবার বাড়ি মারল জনকে সই করে। তাড়াহুড়োয় জায়গামত না লেগে অর্ধেক লাগল মেঝেতে। ভেঙে দুটুকরো হয়ে গেল দাঁড়।

ভালই হলো। দাড়ের ডাণ্ডার মত অংশটা ওর হাতে রয়ে গেছে। ভাঙা দিকটা বর্শার ফলার মত চোখা। সেটা বাগিয়ে ধরে লীলার বুকে বসিয়ে দেয়ার জন্যে ছুটল সে।

 মুসাকে আসতে দেখে অস্বাভাবিক ক্ষিপ্রতায় লাফ দিয়ে সরে গেল লীলা। শেষ মুহূর্তে যেন ব্রেক কষে দাঁড়াল মুসা। সামলাতে না পারলে দাঁড়টা লাগত জিনার গায়ে। ওর পেটে ঢুকে যেত।

ঘুরে দাঁড়াল আবার মুসা। লীলাকে সই করে দাঁড় তুলে ছুটল।

আবার সরে গেল লীলা।

 নেচে উঠল আলোটা। কেন, দেখার জন্যে ফিরে তাকানোর সময় নেই। মুসার নজর লীলার ওপর।

গুতোটা এড়াতে পারল না এবার আর লীলা। তবে ঠিকমত লাগল না। যেখানে লাগাতে চেয়েছিল মুসা, তার সামান্য ভানে লাগল, হৃৎপিণ্ডে নয়।

আর্তনাদ করে বুক চেপে ধরে জনের পাশে পড়ে গেল লীলা। গোঙাতে লাগল। ওই সামান্য আঘাতে মরবে না। ঘাড়ের পাশে বাড়ি মারল মুসা। নড়াচড়া বন্ধ হয়ে গেল লীলার।

জিনা! জলদি চলো বলে ওর দিকে ঘুরে দেখল হ্যারিকেনটা হাতে নিয়ে দাঁড়িয়ে আছে জিনা। চোখে অদ্ভুত দৃষ্টি। এগিয়ে যেতে শুরু করল। মেঝেয় পড়ে থাকা দুই ভ্যাম্পায়ারের দিকে।

কি করছ?

 বিড়বিড় করে জবাব দিল জিনা, আগুনে নাকি ধ্বংস হয়ে যায় ভ্যাম্পায়ার!

হতবুদ্ধি হয়ে দাঁড়িয়ে আছে মুসা। কি করবে বুঝতে পারছে না। ভ্যাম্পায়ারের ধ্বংস সে-ও চায়। একটু আগে দাঁড় দিয়ে গুতা মেরে তা-ই করতে চেয়েছিল।

দুজনের গায়ে তেল ঢেলে দিল জিনা। মুসাকে জানালার দিকে যেতে বলে নিজেও পিছাতে শুরু করল। পঁড়িয়ে গেল জ্যনালার কাছে এসে। একটা মুহূর্ত তাকিয়ে রইল পড়ে থাকা দুই ভ্যাম্পায়ারের দিকে।

নড়তে শুরু করেছে লীলা। মরেনি। বেহুশ হয়ে ছিল।

 দুজনকে সই করে জ্বলন্ত হ্যারিকেনটা ছুঁড়ে মারল জিনা।

কি ঘটে দেখার জন্যে অপেক্ষা করতে চাইল না মুসা। তাড়াতাড়ি জিনাকে নিয়ে বাইরে বেরিয়ে এল। আগুনে সত্যি সত্যি ধ্বংস হবে কিনা ভ্যাম্পায়ার, নিশ্চিত নয় সে। হলে তো ভাল। নইলে ওরা আবার জেগে ওঠার আগেই পালাতে হবে দ্বীপ থেকে।

বুনোপথ দিয়ে ছুটতে ছুটতে সৈকতে এসে পড়ল দুজনে। তিনটে ডিঙি এখন ঘাটে বাঁধা। যেটাতে করে এসেছিল মুসা, সেটাতে দাঁড় নেই। জুন যেটায় করে জিনাকে নিয়ে এসেছিল, সেটাতে উঠল।

তাড়াতাড়ি দাঁড় বেয়ে সরে যেতে শুরু করল দ্বীপের কাছ থেকে। সারাক্ষণ ভ্যাম্পায়ারের আক্রমণের আশঙ্কায় দুরুদুরু করছে বুক। দ্বীপের দিক। থেকে কোন বাদুড় নৌকার বেশি কাছে এলেই চমকে উঠছে। ভাবছে বাদুড়ের। রূপ ধরে চলে এসেছে জন কিংবা লীলা।

তবে এল না ওরা।

জিনা আবার নেতিয়ে পড়েছে। কোন কথা বলছে না। সাংঘাতিক ধকল গেছে ওর ওপর। নিশ্চয় ভয়াবহ রক্তশূন্যতায় ভুগছে। ফিরে গিয়েই আগে হাসপাতালে পাঠানোর ব্যবস্থা করতে হবে।

মূল ভূখণ্ডের তীর দেখা যাচ্ছে। ফিরে তাকাল মুসা। দ্বীপের দিকে। গাছপালার ফাঁক দিয়ে আগুন চোখে পড়ল মনে হলো। নিশ্চয় বীচ হাউসটাতে আগুন লেগে গেছে।

লাগুক। পুড়ে ছাই হয়ে যাক ভ্যাম্পায়ারের আস্তানা। অনেক জ্বালান জ্বালিয়েছে জন আর লীলা। রিকিকে খুন করেছে।

রিকির কথা মনে হতেই অজান্তে হাত চলে গেল পকেটে। লাইটারটা ছুঁয়ে দেখল মুসা। একটা দীর্ঘশ্বাস ফেলে জোরে জোরে নৌকা বাইতে শুরু করল তীরের দিকে।

*

পরদিন খুব সকালে আবার সৈকতে এসে হাজির হলো সে। দৌড়ে চলল বোট হাউসটার দিকে। ছবির খামটা পড়ে গিয়েছিল ওখানে। প্রচণ্ড এক কৌতূহল টেনে নিয়ে চলেছে ওকে। ছবিগুলো দেখতে চায়। দেখবে জনের ছবি সত্যি উঠেছে কিনা।

আগের রাতে সে যাবার পর আর বোধহয় কেউ আসেনি এদিকে। খামটা বালিতে পড়ে আছে। শিশিরে ভেজা।

উবু হয়ে তুলে নিল। টান দিয়ে মুখ ছিঁড়ে বের করল একটা ছবি। প্রথমেই বেরোল সেই ছবিটা, ফেরিস হুইলের মেটাল কারে পাশাপাশি বসা জন আর জিনার ছবি। স্পষ্ট উঠেছে। বরং বলা যায় জিনার চেয়ে জনের ছবিটা আরও স্পষ্ট। হতবাক হয়ে গেল মুসা। তাড়াতাড়ি বাকি ছবিগুলো বের করে দেখতে লাগল। কোনটাতেই বাদ পড়েনি জন। সবগুলোতে আছে।

এর মানেটা কি? ভ্যাম্পায়ার বিশেষজ্ঞদের তত্ত্ব কি তবে ভুল? পিশাচের ও ছবি ওঠে?

মনের মধ্যে খুঁতখুঁত করতে লাগল ওর। জিনাকে বাঁচানো গেছে বটে, হয়তো জন আর লীলাও ধ্বংস হয়েছে, কিন্তু এই ভ্যাম্পায়ার রহস্যের সমাধান এখনও হয়নি। সমূলে ওদের ধ্বংস করতে হবে। সেটা করা তার একার পক্ষে সম্ভব নয়। মাথা ঘামানোর কাজগুলো তাকে দিয়ে হবে না। কিশোরের সাহায্য দরকার।

মনস্থির করে ফেলল, ফোনে যোগাযোগ করতে না পারলে কিশোরকে নিয়ে আসার জন্যে আগামী দিনই রকি বীচে রওনা হয়ে যাবে।

ম্যানিলা রোডের শেষ বাড়িটার সামনে এসে গাড়ি থামালেন মিস কেলেট। বাড়ির দিকে তাকিয়ে মন্তব্য করল কিশোর, দারুণ কটেজ!

বন আর পাহাড়ের কোলে ছবির মত একটা বাড়ি। পুরানো পাথরের দেয়াল, টালির ছাত, পর্দা ঢাকা জানালা। বিরাট বাগানটাতে উজ্জ্বল রঙের ফুলের মেলা। ঝোপঝাড় আর বেডগুলো সব পুরানো ধাচে তৈরি।

ওল্ড-মেনস ভলান্টিয়ার সার্ভিসের একজন সদস্য মিস কেলেট। টীম প্রধানদের একজন। কিশোরও জুনিয়র মেম্বার। আজ ওর আসার কথা ছিল না; যার আসার কথা সে অসুস্থ থাকায় মিস কেলেটের অনুরোধে তাকে আসতে হয়েছে।

হ্যাঁ, কিশোরের হাসিটা ফিরিয়ে দিলেন মিস কেলেট। সেভারনরা এসেছেন এখানে বছরখানেক হলো। কণ্ঠস্বর খাদে নামিয়ে বললেন, বাড়িটাতে নাকি ভূতের উপদ্রব আছে।

আবার হাসল কিশোর। বুদ্ধিদীপ্ত সুন্দর চোখ দুটো ঝিক করে উঠল। যাহ, ঠাট্টা করছেন!

না, ঠাট্টা করছি না। আমার সামনেই স্ত্রীকে বকাবকি করেছেন মিস্টার সেভারন, ভয় পান বলে। অদ্ভুত সব শব্দ নাকি শুনতে পান মহিলা, ঘরের মধ্যে নাকি ঠাণ্ডা বাতাস বয়ে যায়। কারা নাকি হাসাহাসি করে। বেচারি!

 হু। ভূতের গল্প আমার ভাল লাগে। মিসেস সেভারনকে জিজ্ঞেস করে। সব জেনে নিতে হবে।

দেখো, সারাদিন ধাক্কিয়েও দরজা খোলাতে পারো নাকি, অস্বস্তিভরা কণ্ঠে বললেন মিস কেলেট। আজকাল অপরিচিত কাউকে দেখলে দরজাও খুলতে চান না ওঁরা।

কেন?

জানি না। কিছু হয়েছে কিনা জিজ্ঞেস করেছিলাম। কিন্তু স্বীকার করলেন না। পুরো ব্যাপারটাই কেমন রহস্যময়।

কান খাড়া হয়ে গেছে কিশোরের। ভাল কোন রহস্য পেলে আর কিছু চায় না সে।

 দেখো, মুখ খোলাতে পারে কিনা। বুড়োবুড়ি খুব ভাল মানুষ। বলেও ফেলতে পারেন।

যদি ঢুকতেই না দেন?

হাসলেন মিস কেলেট। যাও, আমি আছি এখানে। দরজা না খুললে পরে যাব। নাকি এখনই সঙ্গে যেতে বলছ?

গাড়ির দরজা খুলল কিশোর। না, আমিই যাই। লাঞ্চ নিয়ে গেছি দেখলে না খুলে পারবেন না। আধঘণ্টা পর এসে নিয়ে যাবেন আমাকে।

ঘুরে গাড়ির পেছনে চলে এল কিশোর। হীটেড ট্রলি থেকে গরম গরম দুই প্লেট রোস্ট বীফ আর এক প্লেট পুডিং বের করল। হাত নেড়ে মিস কেলেটকে চলে যেতে ইশারা করে পা বাড়াল কটেজের মরচে পড়া গেটটার দিকে।

নীল রঙ করা সামনের দরজায় টোকা দিল সে। চিৎকার করে বলল, ওল্ড মেনস ভলান্টিয়ার!

সাড়া নেই।

আবার টোকা দিল সে। জানালায় পর্দা টানা। ভেতরে কেউ আছে কিনা উঁকি দিয়ে দেখার উপায় নেই। দোতলার দিকে তাকাল। ওখানকার বেডরূমের জানালায়ও পর্দা টানা। বাড়ি আছেন তা সেভারনরা?

কি করবে ভাবছে কিশোর, এই সময় ফাঁক হয়ে গেল নিচতলার জানালার পর্দা। দেখা গেল একটা মুখ।

 ওল্ড-মেনস ভলান্টিয়ার! সঙ্গে সঙ্গে চিৎকার করে উঠল সে। আপনাদের লাঞ্চ নিয়ে এসেছি।

বন্ধ হয়ে গেল ফাঁকটা।

 দরজার শেকল খোলার শব্দ। ছিটকানি খুলল। দরজা খুলে দিলেন এক বৃদ্ধা। ছোটখাট মানুষ। মাথার চুল সব সাদা। সন্দেহভরা চোখে তাকিয়ে রইলেন কিশোরের দিকে।

মিসেস সেভারন?

মাথা ঝাঁকালেন বৃদ্ধা, হ্যাঁ।

আপনাদের লাঞ্চ নিয়ে এসেছি। জলদি নিন। ঠাণ্ডা হয়ে যাচ্ছে।

তোমাকে তো চিনি না। মিস কেলেট কোথায়?

আরেক বাড়িতে গেছেন। আমি তার সহকারী। একা পেরে ওঠেন না। তাই আমাকে নিয়ে এসেছেন। আমার নাম কিশোর পাশা।

তীক্ষ্ণ দৃষ্টিতে কিশোরের আপাদমস্তক দেখলেন বৃদ্ধা। মুখ ফিরিয়ে ডাকলেন, জন, লাও। কিশোরের দিকে ফিরে অস্বস্তিভরা হাসি হেসে শেকলটা খুলে দিয়ে সরে দাঁড়ালেন। এসো। কিছু মনে কোরো না। আজকাল অপরিচিত কাউকে ঢুকতে দিতে ভয় লাগে আমাদের।

হা, সাবধান থাকা ভাল। চোর-ডাকাতে ভরে গেছে দেশটা।

 কিশোর ঘরে ঢুকতেই দরজা লাগিয়ে ছিটকানি তুলে দিলেন বৃদ্ধা। তার হাত থেকে ট্রে-টা নিতে নিতে বললেন, তুমি কি একটু বসবে? আমরা লাঞ্চটা সেরে নিই?

সারুন, সারুন, কোন অসুবিধে নেই। আমি বসছি। মিস কেলেটের ফিরে আসতে সময় লাগবে।

রান্নাঘরে ট্রে-টা রেখে এলেন মিসেস সেভারন। কিশোরকে নিয়ে এলেন বসার ঘরে।

থ্যাংকস, পুরানো, আরামদায়ক একটা সোফায় বসে বলল কিশোর। ওক কাঠে তৈরি ছোট কফি টেবিলে রাখা দুটো ম্যাগাজিন আর একটা ছবির অ্যালবাম। অ্যালবামটা দেখি? মানুষের ছবি দেখতে ভাল লাগে আমার।

দেখো। তবে মানুষের ছবির চেয়ে এই কটেজের ছবিই বেশি।

সেভারনরা লাঞ্চ খেতে বসল। অ্যালবামের পাতা ওল্টাতে লাগল কিশোর। কটেজ আর বাগানটার সুন্দর সুন্দর ছবি। বাগানের ঠেলাগাড়িতে বসা এক বৃদ্ধের ছবি আছে। মিস্টার সেভারনের ছবি, অনুমান করল কিশোর।

প্রথম পাতায় রয়েছে এক যুবকের বেশ কয়েকটা ছবি। খাটো করে ছাটা চুল। লম্বা, সুগঠিত শরীর, ব্রোঞ্জ-রঙ চামড়া। পরনে জিনস আর কলেজ সোয়েটশার্ট। মিসেস সেভারনের সঙ্গে চেহারার অনেক মিল।

 অ্যালবাম থেকে মুখ তুলে ঘরের চারপাশে চোখ বোলাল কিশোর। ৫ ঘর। ওক কাঠের মোটা মোটা কড়িকাঠ। ম্যানটলপীসে রাখা মাউন্টে এ ছবি-অ্যালবামে যে যুবকের ছবি আছে তার। অ্যাথেনসের পারথেননের সামনে দাঁড়িয়ে তোলা। কড়া রোদ। পিঠে ঝোলানো ব্যাকপ্যাক। হাসিমুখে ক্যামেরার চোখের দিকে তাকিয়ে আছে।

দ্রুত অ্যালবামের বাকি পাতাগুলো দেখা শেষ করে একটা ম্যাগাজিন তুলে নিল কিশোর। টান লেগে ভেতর থেকে বেরিয়ে মেঝেতে পড়ে গেল একটা চিঠির খাম। ওপরে ছাপ মারা একটা লোগো-কোন কোম্পানির নামের আদ্যক্ষর যুক্ত করে তৈরি। সাধারণ জিনিস। কৌতূহল জাগাল না কিশোরের। খামটা আবার আগের জায়গায় ঢুকিয়ে রাখল সে।

স্বামীকে সঙ্গে নিয়ে ঘরে ঢুকলেন মিসেস সেভারন।

ও কিশোর পাশা, পরিচয় করিয়ে দিলেন বৃদ্ধা। ভলান্টিয়ার সার্ভিসের সদস্য।

সোফা থেকে উঠে গিয়ে মিস্টার সেভারনের সঙ্গে হাত মেলাল কিশোর, হালো, মিস্টার সেভারন। অ্যালবামটা খুব সুন্দর। ম্যানটল পীসের ছবিটা দেখিয়ে জিজ্ঞেস করল, ওটা কি আপনাদের ছেলের ছবি?

ছেলের কথা উঠতেই আড়ষ্ট হয়ে গেলেন দুজনে। তাদের ভঙ্গি দেখেই বুঝে গেল কিশোর, কি যেন গোপন করতে চাইছেন। অবাক হলো সে।

ইয়ে… আমতা আমতা করে জবাব দিলেন মিসেস সেভারন, ছুটিতে থাকার সময় ওর কোন বন্ধু হয়তো তুলেছিল ছবিটা। হঠাৎ করেই একদিন। ডাকে এসে হাজির, ও…

ও, কি? কৌতূহল হলো কিশোরের।

ও…ও চলে যাবার পর। অ্যালবামটা তুলে নিয়ে গিয়ে একটা ড্রয়ারে রেখে দিলেন মিসেস সেভারন।

তারমানে এখানে থাকে না আপনাদের ছেলে?

মাথা নাড়লেন মিসেস সেভারন। না।

ফায়ারপ্লেসের সামনের একটা চেয়ারে গিয়ে বসলেন মিস্টার সেভারন। ভঙ্গি এখনও আড়ষ্ট।

তাহলে কোথায়…? জিজ্ঞেস করতে গেল কিশোর।

দূরে থাকে, আচমকা তীক্ষ্ণ হয়ে উঠল মিস্টার সেভারনের কণ্ঠ।

স্পষ্ট বোঝা গেল এই প্রসঙ্গে আর কথা বলতে চান না মিসেস সেভারনও। কোন স্কুলে পড়ো তুমি?

রকি বীচ হাই।

দুজনের আচরণে কৌতূহল বেড়ে গেছে কিশোরের। ছেলের সম্পর্কে কথা বলতে চান না কেন? বুড়ো মানুষেরা তো সাধারণত ছেলেমেয়ের প্রসঙ্গ উঠলেই খুশি হয় বেশি, যতটা পারে বকর বকর করে, কিন্তু এরা ঠিক উল্টো। ছেলের সঙ্গে ঝগড়া করেছেন নাকি?

কোথায় থাকো? জানতে চাইলেন মিস্টার সেভারন।

 ইয়ার্ডের ঠিকানা জানাল কিশোর।

রকি বীচে কতদিন? মিসেস সেভারন জিজ্ঞেস করলেন।

 বহু বছর। প্রায় জন্মের পর থেকে।

 ভাল লাগে?

 লাগে।

আমরাও আছি বলতে গেলে প্রায় সারাটা জীবনই। জ্যাকিও এখানেই জন্মেছে…

মিস্টার সেভারনের ভ্রূকুটি দেখে থেমে গেলেন মিসেস সেভারন। লক্ষ করল কিশোর।

এই কটেজটা কিনেছি মাত্র বছরখানেক আগে, আবার ছেলের প্রসঙ্গ চাপা দেয়ার চেষ্টা করলেন মিস্টার সেভারন। খুব ভাল লাগে জায়গাটা। শান্ত, নীরব; কোন গোলমাল ছিল না, কিন্তু…

অপেক্ষা করতে লাগল কিশোর। পুরো এক মিনিট চুপ করে থাকার পরও যখন মুখ খুললেন না মিস্টার সেভারন, না জিজ্ঞেস করে আর পারল না সে, কিন্তু কি, মিস্টার সেভারন? কিছু ঘটেছে মনে হচ্ছে,

তাড়াতাড়ি মাথা নাড়লেন মিস্টার সেভারন, না না, কি ঘটবে?

মিস কেলেট আমাকে বললেন বাড়িটাতে নাকি ভূতের উপদ্রব আছে।

অস্বস্তিভরা ভঙ্গিতে স্বামীর দিকে তাকাতে লাগলেন মিসেস সেভারন। সত্যি যেন ভূতের ভয়ে কাবু হয়ে আছেন।

হাসি ফুটল মিস্টার সেভারনের মুখে। অবাক করল কিশোরকে।

সব গাঁজা, বুঝলে। অতি কল্পনা। আমার স্ত্রী ভূতকে ভীষণ ভয় পায়।

সলজ্জ হাসি ফুটল মিসেসের মুখে। তুমিই তো ভয়ের গল্প শুনিয়ে শুনিয়ে ভয়টা বাড়াও আমার।

কিন্তু ঘর নাকি খুব ঠাণ্ডা হয়ে যায় মাঝে মাঝে, কিশোর বলল।

 ঘরে রোদ না ঢুকলে তো হবেই, জোর দিয়ে কথাটা বলতে পারলেন না মিসেস সেভারন। এমনিতেই জায়গাটা বড় বেশি নীরব; দুপুরবেলায়ও গা ছমছম করে, তার ওপর…

তার ওপর কি? কিশোরের মনে হলো জরুরী কোন কথা বলতে চেয়েছিলেন মিসেস সেভারন। বলতে দিলেন না মিস্টার সেভারন। বাদ দাও ওর কথা, চেয়ার ছেড়ে উঠে দাঁড়ালেন তিনি। প্রসঙ্গটাকে হালকা করার জন্যে বললেন, আমার স্ত্রীর ভূতে আসর করা ঘরটা দেখবে নাকি?

দেখব না মানে! এক্ষুণি চলুন।

এসো, হাসলেন মিস্টার সেভারন। স্ত্রীর দিকে তাকিয়ে বললেন, আমি ওকে দেখিয়ে আনি। তুমি ততক্ষণে বাসনগুলো ধুয়ে ফেললো।

আপনাদের কষ্ট করার দরকার নেই, কিশোর বলল। ধোয়াধুয়িগুলোও আমরাই করব। আমাদের দায়িত্ব…

কোন অসুবিধে নেই, মিসেস সেভারন বললেন। বসেই তো থাকি। বরং কাজ করলে ভাল লাগবে। রান্না করে যে লাঞ্চ এনে খাওয়াচ্ছ, তাতেই আমরা কৃতজ্ঞ; কত কাজ আর ঝামেলা বাঁচাচ্ছ।

ধোও তুমি, আমরা যাচ্ছি, স্ত্রীকে বলে কিশোরের দিকে তাকালেন মিস্টার সেভারন। এসো।

এই সময় বাইরে গাড়ির হর্ন বাজল।

তাড়াতাড়ি গিয়ে জানালার পর্দা সরিয়ে তাকাল কিশোর। এহহে, মিস কেলেট চলে এসেছেন! আর কয়েক মিনিট দেরিতে এলে কি হত… নিরাশ ভঙ্গিতে মাথা নাড়তে লাগল সে। মিস্টার সেভারনের দিকে ফিরে জিজ্ঞেস করল, অন্য কোন সময় এলে কি ঘরটা দেখাবেন?

নিশ্চয় দেখাব। যখন ইচ্ছে চলে এসো। এলে খুশিই হব। কথা বলার লোক পাই না।

পকেট থেকে তিন গোয়েন্দার একটা কার্ড বের করল কিশোর। বাড়িয়ে দিয়ে বলল, নিন, রাখুন এটা। যদি কখনও কোন প্রয়োজন মনে করেন, ফোন করবেন।

কার্ডটা দেখলেন মিস্টার সেভারন। কিশোর গোয়েন্দা!…খুব ভাল। মুখ তুলে তাকালেন তিনি। কিন্তু প্রশ্নবোধকগুলো কেন? আত্মবিশ্বাসের অভাব?

এই প্রশ্নটা বহুবার বহুজনের মুখে শুনেছে কিশোর। দমল না। বলল, মোটেও না। বরং আত্মবিশ্বাস অনেক বেশি আমাদের। প্রশ্নবোধকগুলো বসানোর তিনটে কারণ। এক, রহস্যের ধ্রুবচিহ্ন এই প্রশ্নবোধক। যে কোন রহস্য সমাধানে আগ্রহী আমরা। ছিঁচকে চুরি থেকে শুরু করে ডাকাতি, রাহাজানি, খুন, এমনকি ভৌতিক রহস্যের তদন্তেও পিছপা নই। দুই, চিহ্নগুলো আমাদের ট্রেডমার্ক। আর তিন, যেহেতু দলে তিনজন, তাই তিনটে চিহ্ন দেয়া হয়েছে। একটু থেমে বলল, কারও কাজ করে দেয়ার জন্যে পয়সা নিই না আমরা। গোয়েন্দাগিরি করাটা আমাদের শখ।

.

০২.
তারমানে ঘরটা দেখতে পারলে না!

কিশোরের মতই নিরাশ হলো মুসাও। বেড়ায় হেলান দিল। তিন গোয়েন্দার ওঅর্কশপে বসে আছে ওরা।

আরেকবার গেলেই হয়, রবিন বলল। বলে তো এসেছই।

হ্যাঁ। যাব।

আঁতকে উঠল মুসা, ওই ভূতের ঘর দেখতে!

হাসল কিশোর, এইমাত্র না দেখে আসতে পারলাম না বলে দুঃখ করলে?

ঝটকা দিয়ে উঠে দাঁড়াল মুসা। আমি যাই। ফায়ারকে অনেকক্ষণ খাবার দেয়া হয়নি। খিদে পেলে চেঁচিয়ে, মাটিতে লাথি মেরে পাড়া মাত করবে। মা শেষে রেগে গিয়ে আমাকে সহ কানটি ধরে বের করে দেবে বাড়ি থেকে। পকেট থেকে একটা চকলেট বের করে মোড়ক খুলল সে। মট মট করে দুই টুকরো ভেঙে তুলে দিল দুজনের হাতে। বাকিটা মুখে পুরে কিশোরের দিকে তাকিয়ে ভুরু নাচাল, তাহলে যাচ্ছই ভূত দেখতে?

হ্যাঁ।

 কবে? কাল সকালে।

সকালে আমার গিটারের ক্লাস আছে, রবিন বলল। তারপর যাব লাইব্রেরিতে। দুপুরের পর হলে যেতে পারি।

ঠিক আছে। দুপুরের পরই যাব।

.

মুসা আর রবিন চলে যাওয়ার পর দুই সুড়ঙ্গ দিয়ে হেডকোয়ার্টারে ঢুকল কিশোর। ডেস্কের অন্য পাশে তার চেয়ারে এসে বসল। টেবিলে উপুড় করে ফেলে রাখা হয়েছে একটা বই, একটা রহস্য কাহিনী : দি মিস্টরি অভ দা রেড জুয়েলস। কিছুটা পড়ে ফেলে রেখে গিয়েছিল। তুলে নিয়ে পড়তে শুরু করল।

 শেষ হওয়ার বহু আগেই বুঝে ফেলল চোর কোন লোকটা। আর পড়ার কোন মানে হয় না। বিরক্ত হয়ে বইটা রেখে দিল। রহস্য কাহিনী পড়তে গেলেই এই অবস্থা হয় তার। আগেই বুঝে ফেলে। ব্যস, মজা শেষ।

জোরে একটা নিঃশ্বাস ফেলল সে। স্কুলের ম্যাগাজিনের জন্যে একটা আর্টিকেল লেখার কথা। হাতে সময় আছে। এখন বসতে পারে। কিন্তু লিখতে ইচ্ছে করছে না। একে তো ম্যাগাজিনের সম্পাদিকা কেরি জনসনের সঙ্গে বনাবনতি নেই, তার ওপর বিষয় যেটা ঠিক করে দেয়া হয়েছে সেটাও একেবারে পচা-শহুরে মানুষের ঘুরে বেড়ানোর প্রবণতা এবং ফুটপাথ সমস্যা। এ জিনিস নিয়ে যে কেউ ভাবতে পারে, ভাবলেও অবাক লাগে তার। তথ্য জানার জন্যে লাইব্রেরি থেকে খুঁজেপেতে একটা বই নিয়ে এসেছে সে। সঙ্গে রকি বীচের একটা ম্যাপ।

স্যারকে কথা যখন দিয়েছে লিখবে, লিখতেই হবে। খানিকক্ষণ উসখুস করে কাগজ-কলম টেনে নিল সে। এই সময় বাঁচিয়ে দিল তাকে টেলিফোন।

তুলে নিয়ে কানে ঠেকাল, হালো!

কিশোর?

মিসেস সেভারনের গলা। সঙ্গে সঙ্গে কান খাড়া হয়ে গেল কিশোরের। ঢিলেঢালা ভাবটা চলে গেল। হ্যাঁ, বলছি!

কিশোর, ফিসফিস করে বললেন বৃদ্ধা, জোরে বলতে ভয় পাচ্ছেন যেন, একটা কথা…

বলে ফেলুন! উত্তেজনায় টানটান হয়ে গেছে কিশোরের স্নায়ু।

দুপুরে… ভীত মনে হচ্ছে মিসেস সেভারনকে। আসলে…

 কথা শেষ করতে পারলেন না। একটা ধমক শুনতে পেল কিশোর।

এমন করছ কেন, জন! মিসেস সেভারনের কাতর কণ্ঠ শোনা গেল। কিশোরকে বললে ক্ষতি কি?

আবার শোনা গেল ধমক। মিস্টার সেভারন কি বললেন, রিসিভারে কান চেপে ধরেও বুঝতে পারল না কিশোর।

কিশোর, আবার লাইনে ফিরে এলেন মিসেস সেভারন, সরি, বিরক্ত করলাম। পরে কথা বলব…রাখি, গুডবাই।

দাঁড়ান দাঁড়ান, মিসেস সেভারন! চিৎকার করে উঠল কিশোর।

 কট করে শব্দ হলো। রিসিভার নামিয়ে রাখা হয়েছে অন্যপাশে।

একটা মুহূর্ত নিজের হাতে ধরা রিসিভারটার দিকে তাকিয়ে রইল কিশোর। তারপর আস্তে করে নামিয়ে রাখল। ম্যানিলা রোডের ওই বাড়িটাতে রহস্যময় কোন ঘটনা যে ঘটছে, তাতে কোন সন্দেহ নেই আর তার।

.

আরে এসো না, পায়ে জোর নেই নাকি তোমাদের! ফিরে তাকিয়ে বলল মুসা। সাইকেল থামিয়ে এক পা মাটিতে নামিয়ে দিয়েছে। সেভারনদের বাড়িতে চলেছে। আগের দিন বলেছিল যাবে না, কিন্তু রবিন আর কিশোর রওনা হতেই আর সঙ্গে না এসে পারেনি।

এত তাড়াতাড়ি চালাও কেন, বলো তো! কাছে এসে হাঁপাতে হাঁপাতে বলল রবিন। তোমার গায়ে নাহয় জোর বেশি, আমাদের তো আর নেই।

বেশ গরম পড়েছে। মুখ লাল হয়ে গেছে তার।

হাসল মুসা। সেজন্যেই তো বলি, ব্যায়ামের ক্লাসে যোগ দাও। শরীরটাকে ফিট করে ছেড়ে দেবে।

কে যায় এত কষ্ট করতে…

তাহলে শরীরও ফিট হবে না।

কি বকবক শুরু করলে! সময় নষ্ট, প্যাডালে চাপ দিল কিশোর। চলো।

ম্যানিলা রোডে সেভারনদের বাড়ির সামনে পৌঁছল ওরা। সামনের রাস্তাটা বাদেও বাড়ির পাশ দিয়ে ঘাসে ঢাকা আরেকটা মোটামুটি চওড়া রাস্তা চলে গেছে একটা ছোট আপেল বাগানে। গাছগুলোর ফাঁকে ফাঁকে আঙুরের ঝোপ। তার ওপাশে বুনো গাছপালার জঙ্গল। বাতাসে দুলছে ফুলে ভরা ডালগুলো।

কাঠের গেটের পাশে বেড়ার গায়ে সাইকেল ঠেস দিয়ে রাখল ওরা। বাগানের দিকের রাস্তাটা ধরে এগিয়ে গেল। সামনের দরজার কাছে এসে দাঁড়াল।

খুলবে বলে তো মনে হচ্ছে না, তৃতীয়বার দরজায় টোকা দেয়ার পরেও সাড়া না পেয়ে বলল কিশোর। ভুল হয়ে গেছে। আমরা যে আসছি, ফোন করে জানিয়ে আসা উচিত ছিল।

বাইরে বেরিয়ে যায়নি তো? একটা ফুলের বেডের পাশে পঁড়িয়ে জানালা দিয়ে ভেতরে দেখার চেষ্টা করল মুসা। পর্দা টানা থাকায় কিছুই দেখতে পেল না।

উঁহু, মাথা নাড়ল কিশোর, বাইরে যেতে পারে না বলেই খাবার দিয়ে যেতে হয় ওদের। বাইরে বেরোনোর সমস্যা আছে।

মুসার হাত ধরে টান দিল রবিন, সরে এসো। এভাবে তোমাকে উঁকিঝুঁকি মারতে দেখলে আরও ঘাবড়ে যাবে ওরা।

সরে এল মুসা। পেছন দিক দিয়ে গিয়ে দেখি আছে নাকি।

কিন্তু পেছনে এসেও কাউকে দেখতে পেল না সে। কয়লার বাঙ্কারের ওপর গলা বাড়িয়ে রান্নাঘরের জানালা দিয়ে দেখার চেষ্টা করল। খালি। বাগানের ছাউনির পাশ ঘুরে এসে দাঁড়াল সাদা রঙ করা সুন্দর একটা ভিকটোরিয়ান সামার-হাউসের সামনে। জানালা দিয়ে ভেতরে তাকাল। কয়েকটা সাধারণ টুকিটাকি জিনিস ছাড়া মেঝেতে বিছানো রয়েছে পোকায় কাটা একটা পুরানো কার্পেট, দুটো ধুলো পড়া পুরানো ডেকচেয়ার, আর আপেল রাখার কয়েকটা কাঠের বাক্স। বাক্সগুলো খালি। বহু বছর এখানে কেউ ঢুকেছে বলে মনে হলো না।

বাগানের শিশিরে ভেজা ঘাস মাড়িয়ে হেঁটে গেল সে। বেড়ার গায়ে ঠেস দিয়ে দাঁড়াল। তাকিয়ে রইল একপাশের সবুজ তৃণভূমির দিকে। রঙবেরঙের প্রজাপতি আর বড় বড় ভোমরা উড়ে বেড়াচ্ছে ফুল থেকে ফুলে। বাটারকাপ, অক্স-আই ডেইজির ছড়াছড়ি। আর রয়েছে লম্বা, ব্রোঞ্জ রঙের এক ধরনের বুনো গুল্ম। দারুণ জায়গা! ফায়ারকে এনে ছেড়ে দিলে মন মত চরে খেতে পারবে।

হঠাৎ একটা ঝিলিক দেখতে পেল মাঠের কিনারের বনের মধ্যে। ভুরু কুঁচকে তাকিয়ে রইল সে। কিসের আলো? টর্চ? মনে হয় না। বাচ্চারা হয়তো খেলা করছে। কোন ধাতব জিনিস বা কাঁচে প্রতিফলিত হয়েছে রোদ।

ভাবনাটা মাথা থেকে দূর করে দেবার আগেই গাছপালার আড়াল থেকে বেরিয়ে এল একজন লোক। গলায় ঝোলানো জিনিসটা দূর থেকেও চিনতে পারল মুসা। দূরবীন।

একটা মুহূর্ত দাঁড়িয়ে থাকল। বোধহয় মুসাকে দেখল। তারপর আবার চলে গেল গাছের আড়ালে। দূরবীনের কাঁচে লেগে ঝিক করে উঠল রোদ।

কে লোকটা? কটেজের ওপর চোখ রাখছিল কেন? ভাবতে ভাবতে কটেজের পাশ ঘুরে সামনের দিকে এগোল মুসা।

সিঁড়িতে দাঁড়িয়ে কথা বলছেন মিস্টার সেভারন। মুসাকে দেখেই চিৎকার করে উঠলেন, অ্যাই, ছেলে, কে তুমি?

ও মুসা, মিস্টার সেভারন, তাড়াতাড়ি পরিচয় দিল কিশোর। আমাদের সঙ্গেই এসেছে। সামনের দরজায় সাড়া না পেয়ে পেছন দিক দিয়ে দেখতে গিয়েছিল।

ও, তুমিই মুসা। ধূসর চুলে আঙুল চালালেন তিনি। তিনজনেই এসেছ জানতাম না…

হেসে হাত বাড়িয়ে দিল মুসা। মিস্টার সেভরনের হাতটা ধরে রেখে চোখের ইশারায় চারপাশটা দেখিয়ে বলল, খুব সুন্দর জায়গা। ঘোড়দৌড়ের প্র্যাকটিস করার জন্যে এরচেয়ে ভাল আর হয় না।

মুসার হাতটা ছেড়ে দিয়ে মাথা ঝাঁকালেন মিস্টার সেভারন। হ্যাঁ। তবে ওখানে যেতে হলে, তৃণভূমিটা দেখিয়ে বললেন, আমার জায়গার ওপর দিয়ে ছাড়া যেতে পারবে না। ঘোড়া চলাচলের একটা রাস্তা আছে বনের ভেতর দিয়ে। রাইডিং স্কুলের ছেলেরা মাঝে মাঝেই আসে এখানে ঘোড়ায় চড়া প্র্যাকটিস করতে। মুসার দিকে তাকিয়ে ভুরু নাচালেন তিনি, ঘোড়ায় চড়তে ভাল লাগে মনে হয় তোমার?

মাথা ঝাঁকাল মুসা, লাগে। আমার নিজেরই একটা ঘোড়া আছে।

তাহলে তো ভালই। প্র্যাকটিস করতে ইচ্ছে হলে চলে এসো যে কোন সময়। আগাম অনুমতি দিয়ে রাখলাম।

থ্যাংকিউ, মিস্টার সেভারন।

চলো, রাস্তাটা দেখিয়ে আনি তোমাকে।…দাঁড়াও, এক মিনিট, আমার ছড়িটা নিয়ে আসি।…কিশোর, রবিন, তোমরা ঘরে গিয়ে বসো, আমার স্ত্রীর সঙ্গে কথা বলো। কথা বলার মানুষ পেলে খুশি হবে ও, তোমাদের মত শ্রোতা পেলে। …কাল রাতের ঘটনাটা খুব রসিয়ে রসিয়ে বলতে পারবে।

কাল রাতে আবার কি ঘটল আগ্রহী হয়ে উঠল কিশোর।

 সেটা তার কাছেই শুনো।

ছড়ি নিতে ঘরে ঢুকলেন মিস্টার সেভারন।

মুসার সঙ্গে বাগানের দিকে কিছুদূর এগিয়ে গেল কিশোর। সামার হাউসটা দেখে বলল, বাহ, খুব সুন্দর ভো। কাছে গিয়ে জানালা দিয়ে ভেতরে। তাকাল। কিন্তু কেউ থাকে বলে তো মনে হয় না।

কথাটা যেন মুসার কানেই গেল না। কিশোরের বাহু চেপে ধরল, কিশোর, একটা ঘটনা ঘটে গেছে।

কি?

বনের মধ্যে একটা লোক…

মানে?

কটেজের ওপর চোখ রাখছিল।

 ভ্রূকুটি করল কিশোর। তুমি শিওর?

হ্যাঁ। গলায় ঝোলানো একটা দূরবীন। আমাকে দেখেই লুকিয়ে পড়ল। সন্দেহ হলো সেজন্যেই।

কেমন দেখতে?

মাথা নাড়ল মুসা, মুখ দেখিনি। লোকটা বেশ লম্বা। মাথায় চওড়া কানাওয়ালা নরম হ্যাট। ওর কাজকারবার মোটেও ভাল লাগেনি আমার।

নিচের ঠোঁট কামড়াল কিশোর। হু! হাঁটতে গেলে এখন সাবধান থাকবে। বুঝতে পারছি না, সেভারনদের বাড়ির ওপর নজর রাখতে যাবে কে! তবে যদি রেখে থাকে, কোন কারণ নিশ্চয় আছে। তারমানে সেভারনদের যারা বন্ধু, তারা লোকটার শত্রু। আমাদের জন্যে বিপজ্জনক হয়ে উঠতে পারে। চোখকান খোলা রেখো।…ওই যে, মিস্টার সেভারন বেরিয়েছেন। তোমরা। যাও। আমি আর রবিন মিসেস সেভারনের সঙ্গে কথা বলিগে। শুনি, কাল রাতে কি ঘটেছে।

.

০৩.
কটেজের সামনের ঘরে রবিনকে বসতে দিলেন মিসেস সেভারন।

চাটা আমিই বানিয়ে নিয়ে আসি, মিসেস সেভারন, প্রস্তাব দিল রবিন।

রাজি হলেন না মিসেস সেভারন, না, আমিই পারব। অত দুর্বল ভেবো না। আমাকে। তোমরা আরাম করে বসো।

রান্নাঘরে চলে গেলেন তিনি।

কিন্তু বসে থাকতে ভাল লাগল না রবিনের। উঠে ম্যানটলপীসের দিকে এগিয়ে গেল জ্যাকি সেভারনের ছবিটা দেখার জন্যে। পর্দা টানা থাকায় ঘরে আলো কম। ভাল করে দেখার জন্যে নামিয়ে আনতে গেল। কাত হয়ে কার্ডবোর্ডের মাউন্ট থেকে খসে পড়ে গেল ওটা। তাড়াতাড়ি তুলে নিল আবার। আড়চোখে রান্নাঘরের দরজার দিকে তাকিয়ে বোঝার চেষ্টা করল মিসেস সেভারন দেখে ফেললেন কিনা।

ছবিটা আবার মাউন্টে ঢোকাতে গিয়ে ছবির নিচে প্রিন্ট করা তারিখটা চোখে পড়ল ওর। গত বছরের তারিখ : ১০ আগস্ট।

ঘরে ঢুকল কিশোর।

 ছবি রেখে তার কাছে সরে এল রবিন।

 মুসা কি দেখেছে, রবিনকে জানাল কিশোর।

 সাবধান করে দিলে না ওকে? দূরবীনধারী লোকটার কথা শুনে চিন্তিত হলো রবিন।

করেছি।

জানালার কাছে গিয়ে দাঁড়াল কিশোর। পর্দা ফাঁক করে তাকাল। মাঠের কিনারে পৌঁছে গেছে মুসা আর মিস্টার সেভারন। নিচু হয়ে একটা ঘাসের ডগা ছিঁড়ে নিয়ে দাতে কাটল মুসা। হাত নেড়ে তৃণভূমির অন্যপ্রান্তে কি যেন তাকে দেখাতে চাইছেন মিস্টার সেভারন।

গলাটাকে বকের মত পাশে লম্বা করে দিয়েও কিছু দেখতে পেল না কিশোর। বাইরে না গেলে দেখা যাবে না। হতাশ ভঙ্গিতে ফোঁস করে নিঃশ্বাস ফেলল সে।

ট্রে হাতে ঘরে ঢুকলেন মিসেস সেভারন। তাঁকে সাহায্য করতে উঠে গেল রবিন।

আগের দিনের সোফাটায় বসল কিশোর। এক কাপ চা এগিয়ে দিল রবিন। কফি টেবিলটায় সেটা রাখতে গিয়ে গোটা তিনেক চিঠি চোখে পড়ল কিশোরের। একটাতে সেই বিচিত্র লোগো ছাপ মারা। বাকি দুটোতে ডাক বিভাগের সীল দেখে বোঝা যায় লস অ্যাঞ্জেলেস থেকে এসেছে। ঠিকানায় মিসেস সেভারনের নাম। পেঁচানো হাতের লেখা।

হাত বাড়িয়ে একটা চিঠি তুলে নিতে গিয়েও থেমে গেল কিশোর। ন্টঅন্যের চিঠি দেখা ঠিক না। মিসেস সেভারন কিছু মনে করতে পারেন।

চায়ের কাপে চুমুক দিল সে। মুখ তুলে তাকাল বৃদ্ধার দিকে। কাল রাতে নাকি কি ঘটেছে, মিসেস সেভারন?

হ্যাঁ

শোনার জন্যে মনে মনে অস্থির হয়ে উঠেছে কিশোর। বলুন না, শুনি।

.

লম্বা ঘাস মাড়িয়ে তখন বনের কাছে পৌঁছে গেছে মুসা আর মিস্টার সেভারন। ঢুকে পড়ল বনের মধ্যে। রাস্তাটা দেখতে পেল মুসা। পুরানো ওকের জঙ্গলের মধ্যে দিয়ে এঁকেবেঁকে এগিয়ে গিয়ে বেরিয়েছে একটা খোলা জায়গায়। পায়ের নিচে কার্পেটের মত বিছিয়ে আছে ঝরা পাতা।

কাটতে না কাটতে রাস্তায় উঠে আসে কাঁটালতা, দুদিনও যায় না, মিস্টার সেভারন বললেন। ছাত্ররাই কেটে কেটে পরিষ্কার করে রাখে।

কোন ঝোপের মধ্যে লুকিয়ে থেকে কুহু-কুহু করে উঠছে একটা কোকিল। ওটার মিষ্টি স্বরের সঙ্গে পাল্লা দিয়েই যেন কর্কশ স্বরে প্রতিবাদ জানাচ্ছে ওকের ডালে বসা একটা দাঁড়কাক।

মিস্টার সেভারন জানালেন বহু শত বছর ধরে আছে এখানে বনটা।

দারুণ জায়গা! ঘোড়া নিয়ে সত্যি আসতে পারব তো? কোন অসুবিধে হবে না?

না, হবে না। যখন খুশি চলে এসো।

অদ্ভুত এই বনটার ভেতর দিয়ে ঘোড়া ছোটাতে কেমন লাগবে ভাবতেও রোমাঞ্চিত হলো মুসা।

মিস্টার সেভারন বলে চলেছেন, এই এলাকার সবচেয়ে পুরানো বন এটা। লোকে এখনও বেড়াতে এসে মজা পায় এখানে। তবে কদ্দিন পাবে আর জানি না। যে হারে কাটাকাটি শুরু হয়েছে…আমি যখন যুবক ছিলাম, তখনও অনেক বড় ছিল ওই বন। মাঠের ওপাশটাতেও ঘন বন ছিল। সব তো কেটে সাফ করেছে।

ওই যে নতুন স্পোর্টস সেন্টার আর শপিং সেন্টার খুলেছে ওটার কথা বলছেন?

হ্যাঁ, বিষণ্ণ হয়ে গেল মিস্টার সেভারনের দৃষ্টি। আর কিছুদিন পর খোলা জায়গা বলতে কিছু থাকবে না। সব বাড়িঘর দিয়ে ভরে ফেলবে।

গাছপালার ফাঁক দিয়ে একটা সরু রাস্তা চোখে পড়ছে। তাতে একটা সাদা রঙের ভ্যানগাড়ি দাঁড়িয়ে থাকতে দেখল মুসা।

কার গাড়ি? মিস্টার সেভারনও দেখেছেন। এ রকম জায়গায় তো গাড়ি পার্ক করে না কেউ।

একটু আগে একটা লোককে দেখেছি আমি। দূরবীন দিয়ে আপনাদের বাড়ির ওপর চোখ রাখছিল।

থমকে দাঁড়ালেন মিস্টার সেভারন। কি বলছ! চলো চলো, ফিরে যাই। মিসেস সেভারনকে একা ফেলে এসেছি!

তার উদ্বেগ দেখে অবাক হলো মুসা। একা কোথায়? কিশোর আর রবিন আছে। কেউ কিছু করতে পারবে না তার।

মুসার কথা শেষও হলো না, বনের মধ্যে গুলির শব্দ হলো। লাফিয়ে উঠল মুসা। এত কাছে কে গুলি করছে? শব্দ লক্ষ করে সে ঘুরতেই দেখতে পেল লোকটাকে। চোখের পলকে গাছের আড়ালে লুকিয়ে পড়ল ছায়ার মত।

এখানে কি শিকারের অনুমতি আছে? জানতে চাইল সে।

মাথা নাড়লেন মিস্টার সেভারন। ভুরু কোচকালেন। না। কে গুলি ছুড়ছে বুঝতে পারছি না। ওই ভ্যানে করেই এসেছে মনে হচ্ছে। ভ্যানের ছাতে চড়ে বেড়া ডিঙানো সম্ভব।

আবার গুলির শব্দ। হাই ভেলোসিটি শটগান থেকে ছোঁড়া হচ্ছে। অতিরিক্ত কাছে।

ভয় লাগছে মুসার। এখানে থাকাটা নিরাপদ মনে হচ্ছে না আমার। কোন্ সময় এসে গায়ে লাগে!

গাছের ফাঁকে আবার ছায়ামূর্তিটাকে চোখে পড়ল মুসার। কাঁটাঝোপের কাছে বাঁকা হয়ে দাঁড়িয়ে এদিকেই তাকিয়ে আছে। হাতের বন্দুকের নল এদিকে ফেরানো।

সোজা হয়ে দাঁড়িয়ে কাঁধে বন্দুকের বাঁট ঠেকিয়ে নিশানা করল লোকটা।

মিস্টার সেভারনের হাত ধরে টান দিল মুসা, চলুন। লোকটার ভাবসাব সুবিধের লাগছে না আমার।

তৃতীয়বার গুলির শব্দ হলো। ওদের মাথার ওপরের ডালে ছরছর করে এসে লাগল ছররা। ঝট করে মাথা নিচু করে ফেলল দুজনে।

পাখি তো কই, উড়ছে না, ফিসফিস করে বলল মুসা। আমাদেরকেই নিশানা করছে না তো?

হাতটা ধরে রেখেই বুঝতে পারছে সে, মিস্টার সেভারন কাঁপতে শুরু করেছেন। মাথা নেড়ে কম্পিত গলায় বললেন, মনে হয় না!

চুপ করে থাকুন। তাহলে ও মনে করবে আমরা চলে গেছি। হয়তো আর গুলি করবে না।

ঝোপের মধ্যে ঘাপটি মেরে বসে রইল দুজনে। বুকের মধ্যে টিপ টিপ করছে মুসার হৃৎপিণ্ডটা। ভয় হতে লাগল, সেই শব্দও শুনে ফেলবে লোকটা। ঝোপঝাড় ভেঙে কে যেন এগিয়ে আসতে লাগল।

ওদের ঝোপটার কাছে এসে দাঁড়াল একজোড়া বুট। পা ফাঁক করে দাঁড়াল। পায়ের সামনে তেরছা ভাবে এসে পড়েছে সূর্যরশ্মি। পকেট থেকে আরও দুটো কার্তুজ বের করে বন্দুকে ভরল সে। ধীরে ধীরে বন্দুক তুলে। নিশানা করল ওদের দিকে।

.

০৪.
দম আটকে ফেলল মুসা। চারপাশটা বড় বেশি নীরব। পাতার ফাঁক দিয়ে তাকাল আবার লোকটার দিকে। এদিক ওদিক তাকাচ্ছে। খুজছে কাউকে।

 একটা পাথর তুলে নিয়ে ছুঁড়ে মারল মুসা। গাছের গায়ে লেগে ঝোপের মধ্যে গড়িয়ে পড়ল পাথরটা।

আবার ঝোপঝাড় ভেঙে সেদিকে ছুটল লোকটা। কাঁটাঝোপে পা বেধে হুমড়ি খেয়ে পড়ে গেল। চাপা গোঙানি শোনা গেল। হাঁচড়ে-পাঁচড়ে উঠে আবার দিল দৌড়।

লাফ দিয়ে উঠে দাঁড়িয়ে মিস্টার সেভারনকে হাত ধরে টেনে তুলল মুসা। যে পথে এসেছিল, তাঁকে নিয়ে সেই পথটা ধরে ছুটল কটেজের দিকে। ঝোপের ধারে দুটো কার্তুজের খোসা পড়ে থাকতে দেখে কুড়িয়ে নিল। এখনও গরম। পরে ভাল করে দেখবে ভেবে ঢুকিয়ে রাখল জিনসের পকেটে।

মিস্টার সেভারন, পুলিশকে জানানো দরকার এখনই। ওই লোকটা পাগল।

মুসাকে অবাক করে দিয়ে মাথা নাড়লেন মিস্টার সেভারন। না। আমি পুলিশের কাছে যাব না।

কিন্তু আরেকটু হলেই আমাদের খুন করে ফেলেছিল! ঘোড়ায় চড়ে আসাটা তো এখানে বিপজ্জনক। গুলির শব্দে ভয় পেয়ে গেলে পিঠ থেকে সওয়ারী উল্টে ফেলে পালানোর চেষ্টা করবে ঘোড়া। মারাত্মক অ্যাক্সিডেন্ট ঘটাবে। লোকটা ভীষণ বিপজ্জনক।

তার পরেও পুলিশের কাছে যেতে রাজি হলেন না মিস্টার সেভারন। জ্যাকেটে লেগে থাকা শুকনো পাতা ঝেড়ে ফেলে বললেন, লোকটা চলে গেছে এতক্ষণে। আমার ধারণা, ভুল করেছে সে। হরিণ-টরিণ বা ভালুক ভেবে আমাদের গুলি করেছে।

তাহলেও মস্ত অপরাধ করেছে সে, কারণ এখানে শিকার করা বেআইনী। তার ভুলের জন্যে মারাত্মক জখম হতে পারতাম আমরা। এ ভাবে যেখানে সেখানে গুলি চালানোর জন্যে তো আগ্নেয়াস্ত্রের লাইসেন্স দেয়া হয় না। পুলিশকে না জানালে এখন সেটা আমাদের অপরাধ বলে গণ্য হবে।

বন থেকে বেরিয়ে দেখল ওদের দিকে দৌড়ে আসছে রবিন।

কি হয়েছে? দূর থেকেই চেঁচিয়ে জিজ্ঞেস করল সে। গুলির শব্দ শুনলাম।

একটা উন্মাদ আমাদের ভয় দেখানোর চেষ্টা করছিল, জবাব দিল মুসা।

 কেন? কাছে চলে এসেছে রবিন।

ভুল করেছে, মুসাকে কথা বলতে দিলেন না মিস্টার সেভারন। শটগান থেকে গুলি ছোঁড়ার প্র্যাকটিস করছিল বোধহয়। দুই আঙুলে টিপে ধরে কাপড় থেকে আরেকটা পাতা তুলে ফেলে দিলেন তিনি। কোন ক্ষতি হয়নি আমাদের।

অবাক হয়ে তাকিয়ে আছে মুসা। ঘটনাটাকে দুর্ঘটনা বলে চালাতে চাইছেন মিস্টার সেভারন।

ছড়িতে ভর দিয়ে দিয়ে দ্রুত বাড়ির দিকে এগিয়ে চললেন তিনি।

রবিনের হাত চেপে ধরল মুসা, রবিন, একটা লোক সত্যি সত্যি আমাদের ভয় দেখাতে চেয়েছিল।

তোমাকে নয় নিশ্চয়; ভয়টা আসলে দেখাতে চেয়েছে মিস্টার সেভারনকে, চিন্তিত ভঙ্গিতে তাঁর দিকে তাকিয়ে আছে রবিন। এমনিতেই তো যথেষ্ট ভয়ের মধ্যে আছেন তাঁরা, আর কত?

সব শুনে মুখ ফ্যাকাসে হয়ে গেল মিসেস সেভারনের।

আরও যে কত কি ঘটবে খোদাই জানে! দুই হাতে মাথা চেপে ধরলেন। তিনি। কাল রাতে এ রকম একটা ব্যাপার…তারপর এখন এই! টিকতে দেবে না।

কাল রাতে কি হয়েছিল? জানতে চাইল মুসা।

ভূতের উপদ্রব আছে যে ঘরটায়, জবাব দিল কিশোর, সেটাতে নাকি অদ্ভুত শব্দ শুনতে পেয়েছেন মিসেস সেভারন।

ভয়ানক শব্দ! মিসেস সেভারন বললেন। মনে হলো নাকি স্বরে কাঁদছে কেউ, তারপর আবার খিলখিল করে হাসছে। ইনিয়ে বিনিয়ে কি সব বলছে।

জিনিসপত্রও নাকি তছনছ করেছে, কিশোর বলল।

ছায়ামূর্তিটার কথা বাদ দিচ্ছ কেন? রবিন বলল।

স্ত্রীর দিকে তাকিয়ে অধৈর্য কণ্ঠে বললেন মিস্টার সেভারন, তারমানে বলে দিয়েছ ওদের! এ সব অতি কল্পনা…

না, কল্পনা নয়, রেগে উঠলেন মিসেস সেভারন, আমি দেখেছি ওটাকে! কোন ভুল ছিল না। ফিনফিনে পোশাক পরা কুয়াশার মত একটা ধূসর মূর্তি হালকা পায়ে ছুটে গেল লনের ওপর দিয়ে।

বোঝানোর চেষ্টা করলেন মিস্টার সেভারন, দেখো, কুয়াশার মধ্যে চাঁদের আলোয় অদ্ভুত সব আকৃতি তৈরি হয়, বাতাসে কুয়াশা উড়ে বেড়ানোর সময় মনে হয় মানুষ হাটছে…

জোরে জোরে মাথা নেড়ে মিসেস সেভারন বললেন, না, আমি যা দেখেছি ঠিকই দেখেছি। চাঁদের আলোয় কুয়াশায় কি হয় না হয় জানা আছে। আমার।

স্বামী-স্ত্রীর তর্কটা বন্ধ করার জন্যে কিশোর বলল, ঘরটা আমাদের দেখাবেন বলেছিলেন?

তা তো দেখাবই। নিশ্চয় দেখাব, মিসেস বললেন। তোমরা গোয়েন্দা। দেখো, কিছু বুঝতে পারো নাকি।

ওদের নিয়ে চললেন তিনি। ভূতুড়ে ঘরটা রয়েছে বাড়ির পেছন দিকে, রান্নাঘরের পরে।

বাড়ির সবচেয়ে পুরানো অংশ এটা, সঙ্গে সঙ্গে এসেছেন মিস্টার সেভারন। স্থানীয় একজন মিস্ত্রি বানিয়ে দিয়ে গিয়েছিল, মিস্টার জারভিস যখন থাকতেন। আমাদের আগের মালিক মিস্টার জারভিস, তাঁর কাছ থেকেই বাড়িটা কিনেছি। পেছনের এই দিকটা তেমন ব্যবহার করি না আমরা। জ্যাকি এ ঘরটাকে তার স্টাডি বানিয়েছিল। এখানকার জিনিসপত্র বেশির ভাগই তার। কিন্তু… থেমে গেলেন তিনি। তারপর বললেন, ভূত নিয়ে মাথাব্যথা ছিল না তার।

দরজা খুললেন মিসেস। সঙ্গে সঙ্গে এক ঝলক ঠাণ্ডা বাতাস এসে লাগল গোয়েন্দাদের গায়ে। শীতের বাতাসের মত।

খাইছে! চমকে গেল মুসা। কিশোরের হাত খামচে ধরল।

হাতটা ছাড়িয়ে নিল কিশোর। ভয় পাচ্ছ?

নীরবে মাথা নাড়ল মুসা।

এ ঘরে আসতে আমার ভাল লাগে না, কেঁপে উঠলেন মিসেস সেভারন। গায়ে কাঁটা দিল মনে হলো। জ্যাকি চলে যাওয়ার পর এটাকে সেলাইয়ের ঘর বানিয়েছিলাম আমি। কিন্তু এমন ঠাণ্ডার ঠাণ্ডা, হাড়ের মধ্যে ব্যথা শুরু হয়ে যায় আমার।

সাবধানে ঘরে পা রাখল তিন গোয়েন্দা। কেঁপে উঠল কিশোর। তার টি শার্ট আর সুতির প্যান্ট ঠাণ্ডা ঠেকাতে পারছে না। বাইরে কড়া রোদ থাকা সত্ত্বেও ঘরটার মধ্যে ডিসেম্বরের বিকেলের মত ঠাণ্ডা।

বাপরে! সত্যি ঠাণ্ডা! রবিন বলল।

রোদ লাগে না কোন দিক দিয়ে, মিস্টার সেভারন বললেন। ঘরের মধ্যে নেই কোন ধরনের হীটিং সিসটেম। শীতকালে যে আর্দ্রতা ঢেকে, সেটা আর বেরোতে পারে না। সারা বছর সেঁতসেঁতে হয়ে থাকে। গরম হবে। কোত্থেকে।

আগুন জ্বেলেও গরম করার চেষ্টা করে দেখেছি, মিসেস বললেন। কাজ হয়নি। যে ঠাণ্ডা সেই ঠাণ্ডা।

নিচে একটা পুরানো সেলার আছে, মিস্টার সেভারন বললেন। সেটাতে আছে চিমনি। সেই চিমনি দিয়ে নিচের ঠাণ্ডা ওপরে উঠে আসে।

আগের মালিক কিছু জিনিসপত্র ফেলে গেছেন, হাত তুলে দেখালেন মিসেস সেভারন। ওই যে কার্পেটটা, ওটা ছিল তাদের। নতুন বাড়ি করে চলে গেছেন, তাতে এ জিনিস মানাবে না-বেশি পুরানো আমলের, তাই ফেলে গেছেন। আর ওই বুকশেলফটাও…

 কিশোর দেখল, মেঝেতে ছড়িয়ে পড়ে আছে কতগুলো বই। দেয়াল থেকে খুলে পড়েছে একটা ছবি। কেউ ফেলে দিয়েছে মনে হচ্ছে। পুরানো কার্পেটটা মেঝের বেশির ভাগ অংশই ঢেকে রেখেছে, জায়গায় জায়গায় দুমড়ানো। টেনে সোজা করে দেয়ার জন্যে নিচু হলো সে।

অবাক কাণ্ড! কিশোরকে দোমড়ানো জায়গাগুলো সমান করতে দেখে মিসেস সেভারন বললেন, আমি তো ভেবেছিলাম, ওটা, পেরেক দিয়ে লাগানো। সোজা হবে না। কুঁচকালও, সোজাও হচ্ছে আবার।

মেঝেতে পড়ে থাকা জিনিসগুলো তুলে সেলাইয়ের জিনিসপত্র রাখার বাক্সে রাখল রবিন। কিশোরকে সাহায্য করার জন্যে কার্পেটের একদিক ধরে টান দিল। নড়ল না। মেঝের তক্তার সঙ্গে আটকানো রয়েছে এদিকটা। বাক্সটা দিল মিসেস সেভানের হাতে।

গির্জায় যারা বিয়ে করতে আসে, তাদের পোশাক বানাতাম আমি, মিসেস সেভারন বললেন। এখন আর পারি না। কাজ করতে গেলেই আঙুল কেমন আঁকড়ে আসে।

আশ্চর্য! ঘরের মধ্যে ঘুরতে ঘুরতে বলল কিশোর। দেয়ালের কাঠের রঙ গাঢ় বাদামী। চেহারাটা কেমন বিষণ করে দিয়েছে ঘরটার। দেখলে অবশ্য ভূতুড়েই মনে হয়।

তুমি বলছ এ কথা! নিজের কানকে বিশ্বাস করতে পারছে না মুসা।

ভূতুড়ে লাগলেই যে ভূত থাকতে হবে এমন কোন কথা নেই।

ভূতুড়ের মানে কি তাহলে?

 জবাব দিল না কিশোর।

জানালার কাছে একটা চেয়ারে বসে পড়লেন মিস্টার সেভারন। মিসেস দলে ভারী হয়ে যাচ্ছেন দেখে যেন হতাশ হয়েছেন।

আপনি বিশ্বাস করেন না এ সব? জিজ্ঞেস করল কিশোর।

না, মাথা নাড়লেন মিস্টার সেভারন।

 মেঝেতে জিনিসপত্র ছড়িয়ে পড়ল কি করে? কেউ তো নিশ্চয় ফেলেছে।

তার হয়ে জবাবটা দিয়ে দিল রবিন, ভূমিকম্পেও পড়তে পারে। ক্যালিফোর্নিয়ায় তো আর ভূমিকম্পের অভাব হয় না, যখন তখন কেপে ওঠে মাটি।

তাহলে বাকি ঘরগুলোর জিনিস মাটিতে পড়ল না কেন? প্রশ্ন করলেন মিসেস সেভারন।

শুকনো হাসি হাসলেন মিস্টার সেভারন। বিশ্বাসই যখন করো, আসল কথাটাই বলে দাও ওদের।

আসল কথা? ভুরু কুঁচকাল কিশোর। জোয়ালিন।

জোয়ালিন!

পরস্পরের দিকে তাকাতে লাগল তিন গোয়েন্দা। মিস্টার সেভারনকে জিজ্ঞেস করল কিশোর, জোয়ালিনটা কে?

এক এক করে তিনজনের দিকে তাকালেন মিস্টার সেভারন। লম্বা দম ছাড়লেন। তারপর বললেন, ভূত!

.

০৫.
আবার দৃষ্টি বিনিময় করল গোয়েন্দারা।

মুসা ভাবছে, সত্যি সত্যি তাহলে বাড়িটাতে ভূতের উপদ্রব আছে! একটা মেয়ের ভূত রাত দুপুরে সত্যি ঘুরে বেড়ায় বাড়িময়।

ওদের দিকে তাকিয়ে কোনমতে মুখে হাসি ফোঁটালেন মিসেস সেভারন। তারপর ফিরলেন স্বামীর দিকে। গল্পটা শুনিয়েই দাও না ওদের।

চেয়ারে হেলান দিলেন মিস্টার সেভারন। এই কটেজটা এক সময় অনেক বড় ছিল। আঠারোশো শতকে তৈরি করা একটা দুর্গের অংশ এটা। এই ঘরটা ছিল বিশাল ডাইনিং রূমের অংশ। মালিক ছিল ওয়ারনার নামে এক ধনী লোক। ওদের একমাত্র মেয়ে জোয়ালিন। অপূর্ব সুন্দরী। জন্মেছিল নববর্ষের দিনে। মা-বাবার চোখের মণি।

ভূতে ধরল কি করে তাকে? ফিসফিস করে বলল মুসা। ভয়ও পাচ্ছে, কৌতূহলও দমন করতে পারছে না।

শোনোই না! রবিন বলল।

এক জিপসি যুবকের প্রেমে পড়েছিল সে, মিস্টার সেভারন বললেন।

চেপে রাখা দুমটা আস্তে করে ছাড়ল রবিন। বাহ বেশ রোমান্টিক তো!

গুঙিয়ে উঠল মুসা। রোমান্টিক দেখলে কোথায়? এ তো ডবল ভূতের আলামত!

মিস্টার সেভারন বললেন, তার বাবার ধারণা ছিল, ওদের টাকা-পয়সা দেখেই মেয়ের দিকে হাত বাড়িয়েছে যুবক। ওসবের লোভে। তা ছাড়া সামান্য এক জিপসি যুবককেও পছন্দ করতে পারছিল না সে। অনেক বুঝিয়ে-শুনিয়েও মেয়েকে ফেরাতে না পেরে শেষে ঘরে তালা দিয়ে রাখল।

সেই পুরানো কাহিনী! কিড়বিড় করল কিশোর। বড়লোক বাপ তার মেয়েকে কোনমতেই এক ছন্নছাড়ার হাতে তুলে দিতে চায় না। অতএব দুর্ঘটনা! তাই তো?

মাথা ঝাঁকালেন মিস্টার সেভারন। বাপের ওপর অভিমান করে মেয়ে কোন খাবারই স্পর্শ করল না; না খেয়ে খেয়ে মারা গেল।

 এই ঘরের মধ্যে! আঁতকে উঠল মুসা। চারপাশে তাকাতে লাগল এমন ভঙ্গিতে, যেন এখনই ভূতটা বেরিয়ে এসে ঘাড়ে চাপবে ওর।

না, এখানে না, অন্য আরেকটা ঘরে; বহু আগেই আগুনে পুড়ে ছারখার হয়ে গেছে ওটা। দুর্গে আগুন লেগেছিল। তবে, এ ঘরে না মরলেও, ওদের দিকে তাকিয়ে নাটকীয় ভঙ্গিতে হেসে বললেন মিস্টার সেভারন, এখানে রাতের বেলা চুরি করে জোয়ালিনের সঙ্গে দেখা করতে আসত যুবক।

খাইছে! মুসার ভঙ্গি দেখে মনে হলো সময় থাকতে উঠে চলে যাবে। কিনা ভাবছে।

জোয়ালিনের আর কোন ভাই-বোন ছিল না। তার মৃত্যুর পর খুব বেশিদিন আর বাঁচেনি তার বাবা-মা। পুরো পরিবারটাই নিশ্চিহ্ন হয়ে গেল। লোকে বলে, জোয়ালিন এখনও তার প্রেমিকের অপেক্ষায় আছে। রাতের বেলা নাকি বেরিয়ে পড়ে তারই খোঁজে।

গল্প শেষ হওয়ার পরে দীর্ঘ একটা মুহূর্ত চুপ করে রইল তিন গোয়েন্দা।

ঘোরের মধ্যে থেকে যেন বলে উঠল রবিন, বেচারি!

কি সব মানুষ! বিরক্ত হয়ে বলল মুসা, খাবার নিয়ে আবার কেউ গোসসা করে নাকি? মরার যেন আর কোন উপায় খুঁজে পেল না!

না খেয়েই নাহয় মরল, মিস্টার সেভারন বললেন, কিন্তু তাতেই কি ভূত হয়ে যেতে হবে নাকি? আসলে এ রকম ইমোশনাল গল্প ভালবাসে লোকে, সেজন্যেই তৈরি করে।

তবে, কিশোর বলল, মিসেস সেভারন যদি রাতের বেলা কিছু দেখেই থাকেন, তার কোন একটা বাস্তব ব্যাখ্যা নিশ্চয় রয়েছে।

রবিন বলল, আপনাদের কেউ ভয় দেখাতে চেয়েছে।

চট করে পরস্পরের চোখের দিকে দৃষ্টি চলে গেল বুড়ো-বুড়ির, কিশোরের চোখ এড়াল না সেটা।

এস্টেট থেকে আসা পোলাপানগুলো হতে পারে, মিস্টার সেভারন বললেন। ওদেরকে এদিকে ঘোরাফেরা করতে দেখেছি আমি। নিশ্চয় ভূতের গুজবটা ওরা শুনেছে। রাতে ভয় দেখাতে এসেছে আমাদের।

মেঝেতে পড়ে থাকা একটা বই তুলে নিল কিশোর। মলাট ওল্টাল। সাদা পাতাটায় পেঁচানো অক্ষরে লেখা রয়েছে একটা নাম-জ্যাকুয়েল সেভারন। চিঠির ঠিকানার হাতের লেখা আর এই লেখার সঙ্গে মিল রয়েছে। অন্যমনস্ক ভঙ্গিতে মাথা দুলিয়ে বলল, তারমানে ওরা ভাল ছেলে না। ভাল হলে রাতের বেলা অন্যের বাড়িতে ঢুকে ভয় দেখানোর চেষ্টা করত না। ওরা আরও খারাপ কিছু করতে পারে। চুরিদারি, কিংবা যা খুশি। সাবধান থাকতে হবে আপনাদের। জানালায়ও তালা লাগাতে হবে। পুরানো আমলে তৈরি এ সব জানালা সহজেই বাইরে থেকে খুলে ফেলা যায়।

হ্যাঁ, কিশোরের সঙ্গে একমত হলেন মিস্টার সেভারন।

ঘর দেখা হয়েছে। সারি বেধে বেরোনোর সময় জিজ্ঞেস করল কিশোর, গুজবটা কি সবাই জানে নাকি এদিকের?।

জানে, মাথা আঁকালেন মিস্টার সেভারন। আগের মালিক তো তার বাড়িতে যে ভূত আছে এটা নিয়ে গর্বই করত। আমরা বাড়িটা কেনার আগে জ্যাকি যখন দেখতে এসেছিল, সব বলেছিল তাকে জারভিস। জ্যাকি গিয়ে সবখানে গপ মেরে ছড়িয়েছে, তার বাবা একটা ভূতুড়ে বাড়ি কিনতে যাচ্ছে। বলেছে হয়তো মজা করার জন্যেই, কিন্তু…।

এই সময় বাড়ির বাইরে থেকে ডাক দিল কে যেন। জানালার পর্দা সরাতে দেখা গেল ডাক পিয়ন। দরজার নিচ দিয়ে কয়েকটা চিঠি ঠেলে দিয়ে চলে গেল সে।

তুলে নিলেন মিস্টার সেভারন। ঠিকানাগুলো পড়তে লাগলেন। উদ্বিগ্ন মনে হলো তাকে।

কৌতূহলী হয়ে গলা বাড়িয়ে দিল কিশোর। একটা চিঠিতে দেখল সেই একই রকম লোগো। এস আর এইচ অক্ষর দুটো একটার সঙ্গে আরেকটা পেঁচিয়ে লিখে তৈরি করা হয়েছে লোগোটা।

ওদের চিঠিও আছে?

কাদের চিঠি, নামটা ইচ্ছে করেই যেন চেপে গেলেন মিসেস সেভারন।

মিস্টার সেভারনও একই রকম চেপে যাওয়া ভঙ্গিতে মাথা নেড়ে গম্ভীর স্বরে বললেন, হ্যাঁ।

চিঠিগুলো হলের টেবিলে রেখে দিলেন তিনি।

ও আমাদের ছাড়বে না! বিড়বিড় করে বললেন মিসেস সেভারন।

.

দরজার বাইরে দাঁড়িয়ে তিন গোয়েন্দাকে বিদায় জানালেন দুজনে।

রাস্তা দিয়ে কয়েকশো গজ এসে দাঁড়িয়ে গেল কিশোর। সাইকেল থেকে নেমে সাইকেলটা ঠেস দিয়ে রাখল একটা দেয়ালে। দুই সহকারীকে জিজ্ঞেস করল, তারপর? কে কি সূত্র পেলে?

আমি পেয়েছি, রাগত স্বরে বলল মুসা, একটা খুনীকে! বনের মধ্যে। আরেকটু হলেই ফুটো করে দিয়েছিল আমাকে। পকেট থেকে কার্তুজের ন্টখোসা দুটো বের করল মুসা। এই দেখো। তুলে নিলাম যখন, তখনও গরম ছিল।

একটা খোসা হাতে নিয়ে দেখতে দেখতে বলল কিশোর, একটু অন্য রকম।

মানে? কিশোরের হাত থেকে খোসাটা নিয়ে রবিনও দেখতে লাগল।

চাচা একবার একটা পুরানো বন্দুক কিনে এনেছিল, কয়েক বাক্স পুরানো গুলি সহ, কিশোর বলল। গুলিগুলো এ রকম ছিল। চাচা বলেছে, ঘরে বানানো গুলি ছিল ওগুলো।

কিশোরের হাতে খোসাটা ফিরিয়ে দিল রবিন। এ রকম গুলি কখনও দেখিনি আমি। কোন মন্তব্য করতে পারব না।

আমিও দেখিনি,মুসা বলল।

হু, ওর দিকে তাকাল কিশোর। একটা লোক ভয় দেখিয়ে তাড়াতে চাইল, দুটো গুলির খোসা পেলে; এ ছাড়া আর কিছু?

মাথা নাড়ল মুসা। না। লোকটার চেহারা দেখতে পারলে ভাল হত। পাতার জন্যে ওপরটা দেখা যাচ্ছিল না। কাছে এসে যখন দাঁড়াল, চোখে পড়ল শুধু গাঢ় রঙের জ্যাকেটের নিচের অংশ। জিনসের প্যান্ট ছিল পরনে। পায়ে বুট। আর দশজন সাধারণ মানুষের মত।

দূরবীন দিয়ে চোখ রাখছিল যে লোকটা, সে-ই তাহলে?

কাঁধ ঝাঁকাল মুসা, আর কে হবে।

ইস, আল্লাহ বাঁচিয়েছে! ওর কাঁধে হাত রাখল কিশোর, গুলি যে লাগেনি তোমার গায়ে! সর্বনাশ হয়ে যেত!

হ্যাঁ, আমি মারা যেতাম, কৃত্রিম গাম্ভীর্য নিয়ে বলল মুসা। এতিম হয়ে যেতে তোমরা।

হাসল কিশোর।

ওকে জিজ্ঞেস করল রবিন। তুমি কি জেনেছ?

কিছু চিঠি দেখেছি, তার মধ্যে দুটো চিঠি এসেছে কোন একটা কোম্পানি থেকে। লোগো দুটো এক। আরেকটা জিনিস অনুমান করছি-কেউ একজন। হুমকি দিচ্ছে সেভারনদের?

হুমকি; তারমানে ব্ল্যাকমেল?

জানি না। মিসেস সেভারন কি বললেন শুনলে না? ও আমাদের ছাড়বে না। এই ও-টা কে?

রবিন কোন জবাব দিতে পারল না। জিজ্ঞেস করল, লোগোটা দেখতে কেমন?

নোটবুক বের করে কলম দিয়ে তাতে এস এবং এইচ অক্ষর পেঁচিয়ে একটা ছবি আঁকল কিশোর। সেটা দেখিয়ে বলল, এই যে, এই রকম। দেখেছ কখনও?

মাথা নাড়ল রবিন।

মুসাও মাথা নেড়ে বলল, না। কি এঁকেছ, মাথামুণ্ড কিছুই বুঝতে পারছি না।

বোঝা যাবে, পরে, নোটবুকটা পকেটে রাখতে রাখতে বলল কিশোর, এ সব ছাড়াও ওবাড়িতে আছে একটা ভূতুড়ে ঘর। সারা ঘরে জিনিসপত্র ছড়িয়ে রেখে যাওয়ার ব্যাপারটা ইঙ্গিত করে, ওদের ভয় দেখাতে চাইছে কেউ। ঘরটা ভূতুড়ে হলেও কাজটা ভূতের নয়, এটা ঠিক।

জোয়ালিনের গল্প তুমি বিশ্বাস করছ না তাহলে? ভুরু কোঁচকাল মুসা।

গল্প গল্পই। তবে ঘটনা যা ঘটছে, তাতে ভূতের হাত নেই, আছে জলজ্যান্ত মানুষের হাত। কেউ ঘরে ঢুকে জিনিসপত্রগুলো ছড়িয়ে ফেলে গেছে, কোন সন্দেহ নেই আমার তাতে।

তাহলে আমাদের জানতে হবে এখন, রবিন বলল, সেই শয়তান। লোকটা কে এবং কেন এই উৎপাত করছে।

ঠিক, মুসা বলল।

কিন্তু জানা যাবে কি করে?

সেকথায় পরে আসছি। তার আগে আরেকটা কথা বলে নিই-লোগো। ছাড়াও আরও কয়েকটা চিঠি দেখেছি আমি। ঠিকানার ওপর যে রকম হাতের লেখা, জ্যাকির বইতেও একই রকম লেখা দেখেছি। তারমানে…

চিঠিগুলো জ্যাকির কাছ থেকে এসেছে। কথাটা শেষ করে দিল রবিন। উত্তেজিত মনে হলো তাকে।

মাথা ঝাঁকাল কিশোর। হ্যাঁ। পোস্টমার্কও দেখেছি। যেখান থেকে চিঠিগুলো এসেছে সেখানকার পোস্টমার্ক।

কোনখান থেকে?

লস অ্যাঞ্জেলেস।

 লস অ্যাঞ্জেলেসের কোনখান থেকে?

 তা কি করে বলব?

নিরাশ হলো রবিন। তাহলে আর লাভটা কি হলো! ঠিকানা না জানলে কিছু বের করা যাবে না।

জানব। শুরুতেই হাল ছেড়ে দিচ্ছ কেন? সবে তো তথ্য পেতে আরম্ভ করেছি আমরা।

পকেট থেকে চকলেট বের করে মোড়ক ছাড়াল মুসা। শান্ত থাকতে হলে চকলেটের বিকল্প নেই। একটা টুকরো ভেঙে রবিনকে দিল সে। আরেকটা কিশোরকে। বাকিটা নিজের মুখে ফেলে চিবাতে শুরু করল।

চকলেট মুখে দিয়ে হাসি ফুটল রবিনের মুখে।

হেসে মাথা ঝাঁকাল মুসা, দেখলে তো, মগজটা কেমন হালকা হয়ে। গেল? চকলেটের বিকল্প নেই।

চকলেট গালে ফেলে কিশোর বলল, বাড়ি যাওয়া দরকার। ওই পচা প্রবন্ধটা শেষ করে ফেলতে হবে। যত তাড়াতাড়ি ঘাড় থেকে নামানো যায় ততই মঙ্গল। হুহ, আর কাজ পেল না, পথিকদের নিয়ে প্রবন্ধ। নামটাও বাজে-ফুটপাথ এবং পথচারী!

সত্যি, মুখ বাঁকাল মুসা, পচা সাবজেক্টই। তুমি না নিলেই পারতে।

কি করব না নিয়ে যে ভাবে চাপাচাপি শুরু করল…

তা ঠিক। মিস্টার গোবরেডকে এড়ানোই মুশকিল। বাচলাম। আমি এ সব লেখালেখির মধ্যেও নেই, আমাকে গছাতেও পারবে না…

সাইকেলটা রাস্তায় এনে উঠে বসল কিশোর। রবিন আর মুসাও চড়ল যার যারটায়। এগিয়ে চলল আবার।

পথের মোড়ে হঠাৎ দেখা গেল সাদা একটা ভ্যান। টায়ারের আর্তনাদ তুলে তীব্র গতিতে ছুটে আসছে।

খাইছে! বলেই ব্রেক কষে গতি কমিয়ে ফেলল মুসা। ভ্যানটাকে দেখেছি!

কোথায়? কৌতূহলী হয়ে জানতে চাইল কিশোর।

বনের মধ্যে রাস্তায় দাঁড়িয়ে ছিল। আমি আর মিস্টার সেভারন দুজনেই দেখেছি।

সাবধান হয়ে গেল কিশোর। মুসার কথা শুনে নয়, গাড়িটাকে অস্বাভাবিক দ্রুত ছুটে আসতে দেখে। সরু রাস্তায় আরও যে যানবাহন আছে কেয়ারই করছে না যেন গাড়িটা। গতি বাড়াচ্ছে বরং। কিছু বলতে যাচ্ছিল সে, এঞ্জিনের শব্দে চাপা পড়ে গেল।

সরে যাবার চেষ্টা করল। বেধে গেল মুসার সাইকেলে। হ্যান্ডেলবারটা ছাড়িয়ে আনার জন্যে টানাটানি শুরু করল কিশোর।

ছাড়ো, ছাড়ো! চিৎকার করে উঠল মুসা। লাফ দিয়ে নেমে কিশোরের হাত ধরে হ্যাঁচকা টানে সরিয়ে নিয়ে এল রাস্তার পাশে। আছড়ে পড়ল সাইকেল দুটো।

আরে! চিৎকার করে উঠল রবিন, ইচ্ছে করে চাপা দিতে চাইছে!

০৬.
কাঁপতে কাঁপতে উঠে দাঁড়াল কিশোর। তাকিয়ে আছে ভ্যানটার দিকে। গর্জন করে মোড়ের ওপাশে হারিয়ে যাচ্ছে ওটা। ফিরে তাকাল দুই সহকারীর দিকে। তোমাদের লেগেছে?

সামান্য, মুসা বলল। এই ভ্যানটাকেই জঙ্গলের মধ্যে দেখেছিলাম। হলো কি লোকটার? বনের মধ্যে গুলি করল, রাস্তায় বেরিয়ে চাপা দিতে চাইল! মাতাল নাকি? হাতের তালুর দিকে তাকাল সে। ঘষা লেগে ছড়ে গেছে।

উঁহু, মাথা নাড়ল কিশোর, আমার মনে হয় সেভারনদের বাড়ি থেকে আমাদের বেরোতে দেখেছে সে। কোন কারণে ভয় দেখাতে চাইছে আমাদের।

সাইকেলটা তুলল সে। ছিঁড়ে বেঁকে যাওয়া একটা স্পোক সোজা করল।

একই দিনে দুই দুইবার অল্পের জন্যে বাচলাম আজ, শুকনো কণ্ঠে মুসা। বলল। গোয়েন্দাগিরির কাজটা বড় বেশি বিপজ্জনক।

ছেড়ে দিতে চাও?

না না, ছাড়ার কথা বলছি না।

 লোকটার চেহারা দেখেছ? শার্ট থেকে ময়লা ঝেড়ে ফেলল রবিন।

মাথা নাড়ল কিশোর, না। গাঢ় রঙের জ্যাকেটটা শুধু চোখে পড়েছে। সরেই তো সারতে পারছিলাম না, দেখব কখন?

আমিও পারিনি, মুসা বলল। এক পলকের জন্যে দেখলাম, খেপাটা স্টিয়ারিঙে হুমড়ি খেয়ে আছে।

তবে ভ্যানের পেছনের হলুদ লোগোটা দেখেছি। তোমরা দেখেছ?

 রবিন আর মুসা দুজনেই মাথা নাড়ল।

আমারও তো তোমার অবস্থা, রবিন বলল। সরে বাঁচব, না দেখব? হাঁটু ডলল। জ্বালা করছে। ছড়ে গেছে মনে হয়। হাড়িতে লাগল কিনা কে জানে। সকালে উঠে আর হাঁটতে পারব না কাল।

লোগোটা আমার চেনা, বিড়বিড় করল কিশোর, খামের কোণায় যে লোগো দেখেছি, অবিকল সেরকম। হলুদ রঙের দুটো অক্ষর। এস আর এইচ অক্ষর দুটো পেঁচিয়ে পেঁচিয়ে একটার ভেতর আরেকটা ঢুকিয়ে লিখে তৈরি করেছে।

তবে ওই পেঁচানো অক্ষরের মালিক যারাই হোক, শুকনো গলায় মুসা বলল, তারা ড্রাইভারের পদে একটা পাগলকে চাকরি দিয়েছে, যে দিনে-দুপুরে গাড়িচাপা দিয়ে মানুষ মারতে চায়।

ব্যাপারটা কাকতালীয়ও হতে পারে, রবিন বলল।

 আমার তা মনে হয় না।

আমারও না, কিশোর বলল। বনের মধ্যে গুলি করা, রাস্তায় গাড়িচাপা দেয়ার চেষ্টা, এবং একটা বিশেষ লোগো; সবই কাকতালীয় হতে পারে না। ওই লোগোটা কোন্ কোম্পানির, সেটা এখন খুঁজে বের করতে হবে। আমাদের।

কি করে? রবিনের প্রশ্ন।

জানি না। তবে উপায় একটা বেরিয়েই যাবে।

.

পুরানো জিনিস নিয়ে ঘাটাঘাটি করেন রাশেদ পাশা, পুরানো বহু বাড়ি থেকে বহুবার জিনিসপত্র কিনে এনেছেন তিনি। সামনে পেয়ে তাকেই প্রথম জিজ্ঞেস করে বসল কিশোর। হতাশ হতে হলো না। ম্যানিলা রোড চেনেন রাশেদ পাশা। দুদিন আগেও গিয়েছেন একটা বাড়িতে পুরানো মাল দেখে আসার জন্যে। আবারও যাবেন। যাই হোক, জায়গাটার আগের মালিক কারা ছিল, পরে কারা কিনেছেন, বলতে পারলেন। সেভারনরা যে কিনেছেন, জানেন তিনি। ভূতের গুজবটাও শুনেছেন। তবে লোগোটা কোন কোম্পানির বলতে পারলেন না। তা না পারলেও একটা মূল্যবান পরামর্শ দিলেন, পাবলিক লাইব্রেরিতে চলে গেলেই পারিস। কোম্পানিগুলোর ওপর একটা ডিরেক্টরি করেছে ওরা। ওতে পেয়ে যাবি। এক কোম্পানির লোগো কখনও আরেক কোম্পানি নকল করে না, দুটোর চেহারা অবিকল এক রকম হয় না। সহজেই। পেয়ে যাবি।

চাচাকে ধন্যবাদ দিয়ে তক্ষুণি সাইকেল নিয়ে রওনা হলো লাইব্রেরিতে।

লাইব্রেরির তথ্য বিভাগে ঢুকে তাকের দিকে এগোতে যাবে, কে যেন তার নাম ধরে ডাকল, হাই কিশোর!

ফিরে তাকিয়ে দেখে কেরি জনসন হাত নাড়ছে। তেতো হয়ে গেল, মনটা। শুরু করবে এখন খোঁচানো কথা। আসার আর সময় পেল না মেয়েটা!

না গেলে কথা বলার জন্যে উঠে আসবে কেরি, কোনভাবেই তার হাত থেকে মুক্তি নেই। নিজে গিয়ে বরং কিজন্যে ডাকছে শুনে আসা ভাল। এগিয়ে গেল কিশোর। হাসিটা ধরে রেখে জিজ্ঞেস করল, কেমন আছ, কেরি?

ভাল। তুমি এই অসময়ে?

 পড়াশোনার কি আবার সময়-অসময় আছে নাকি?

জবাব দিতে না পেরে জিজ্ঞেস করল কেরি, তোমার লেখাটার কর? ফুটপাথ অ্যান্ড হাইওয়ে?

হয়নি এখনও। হয়ে যাবে।

ও ব্যাপারে পড়াশোনার জন্যেই এলে নাকি?

নাহ, বই ঘাটতে গেলে তাক দেখেই অনুমান করে ফেলবে কেরি, কি খুঁজতে এসেছে কিশোর। কৌতূহল বেড়ে গেলে উঠে চলেও আসতে পারে দেখার জন্যে। ঝামেলা এড়ানোর জন্যে সত্যি কথাটাই বলল সে, একটা সাদা ভ্যানে বিচিত্র একটা লোগো দেখলাম। এস আর এইচ পেঁচিয়ে আঁকা। ভ্যানটা আরেকটু হলেই চাপা দিচ্ছিল আমাকে। পালিয়ে চলে গেল ড্রাইভার। কমপ্লেন করব আমি ওর নামে। ডিরেক্টরি দেখে কোম্পানির নামটা খুঁজে বের করতে এসেছি।

লোগোটা কেমন, এঁকে দেখাও তো।

চেনো নাকি তুমি?

 দেখাওই না।

কেরির সামনে নোটবুক আর পেন্সিল পড়ে আছে। একে দেখাল কিশোর।

ও, শাজিন-হ্যারিসন কোম্পানি। চিনি তো। আমার আঙ্কেল চাকরি করে ওখানে।

কি বললে?

অবাক হওয়ার কিছু নেই। কোম্পানি যখন, যে কেউ চাকরি করতে পারে ওখানে, তাই না? আমার আঙ্কেল হলেই বা কি।

দীর্ঘ একটা মুহূর্ত প্রায় কতজ্ঞ দৃষ্টিতে কেরির দিকে তাকিয়ে রইল কিশোর। যাকে এড়িয়ে যেতে চেয়েছিল, কাকতালীয়ভাবে সে-ই একটা মস্ত উপকার করে দিল; অবশ্য না জেনে, কিশোররা যে তদন্ত করছে এটা জানলে হয়তো এত সহজে বলত না।

তা তো বটেই, অবশেষে জবাব দিল কিশোর। কোম্পানিটা কিসের? মাছ বেচাকেনার নাকি?

হাসল কেরি। এ কথা মনে হলো কেন?

লোগোটা দেখে।

 মাছের ধারেকাছেও না। জমি কেনাবেচার ব্যবসা করে ওরা। বাড়ি বানানোর কন্ট্রাক্ট নেয়।

জমি বেচাকেনা!

 তোমার হলো কি আজ? কথায় কথায় অবাক হচ্ছ। কেন, জমি বেচাকেনা কি দোষের নাকি?

না না, তা নয়…এমনি…

বেশি কথা বলতে গেলে কি সন্দেহ করে বসে কেরি, এজন্যে তাড়াতাড়ি ওকে ধন্যবাদ দিয়ে লাইব্রেরি থেকে বেরিয়ে এল কিশোর। বাড়ি ফিরে চলল।

.

তারমানে…সত্যি সত্যি বলে দিল! বিশ্বাস করতে পারছে না রবিন।

বাড়ি ফিরেই ওকে ফোন করেছে কিশোর। হ্যাঁ। ভুল করে কি একখান উপকার করে ফেলেছে আমাদের, জানলে এখন নিজের হাত নিজেই কামড়ে খেয়ে ফেলবে।

মেজাজ-মর্জি বোধহয় খুব ভাল আছে আজ ওর। যাকগে, কি করবে। এখন?

যাব ওদের অফিসে। জমি বেচাকেনা করে যখন, সেভারনদের জমিটা নেয়ার চেষ্টা করাটা অস্বাভাবিক নয়। হতে পারে, জায়গাটা কেনার প্রস্তাব দিয়েছে ওরা, বেচতে রাজি হচ্ছেন না মিস্টার সেভারন, সেটা নিয়েই বিরোধ। জমিটা কোম্পানির নেহাত দরকার, তাই ভয় দেখিয়ে বা অন্য যে কোনভাবেই হোক, তাদেরকে তুলে দেয়ার চেষ্টা করছে ওরা।

হ্যাঁ, ঠিক বলেছ। এটাই কারণ। বাবার সঙ্গে কথা বলবে নাকি?

কেন?

জমিটা নিয়ে কোন বিরোধ থাকলে, কিংবা কোন অঘটন ঘটলে স্থানীয় পত্রিকায় ছোটখাট নিউজ ছাপা হওয়ার কথা। পুরানো পত্রপত্রিকা ঘাটলে…

আজ ঘুম ভেঙে পুণ্যবান কারও মুখ দেখেছিলাম! চতুর্দিক থেকে চমৎকার সব সাহায্য আসছে। এক্ষুণি চলে এসো ইয়ার্ডে। তুমি এলেই আঙ্কেলকে ফোন করব। আঙ্কেল অফিসে থাকলে এখনই যাব। চলে এসো। দেরি কোরো না।

.

পত্রিকার বিশাল বিল্ডিংটাতে ঢুকে সরাসরি মিস্টার মিলফোর্ডের অফিসে চলে এল দুজনে। খুব ব্যস্ত তিনি। ছেলেদের দেখে সরাসরি কাজের কথায় এলেন, বছরখানেক আগেই সম্ভবত ওদের নিয়ে একটা নিউজ ছাপা হয়েছে। বারো তেরো মাস আগের পত্রিকাগুলো ঘাটো, পেয়ে যাবে।

এ অফিসে বহুবার এসেছে কিশোর আর রবিন। পুরানো পত্রিকা কোথায় রাখা হয় জানে। চলে এল সেঘরে। তাক থেকে পত্রিকার বান্ডিল নামিয়ে টেবিলে ফেলল। তার ওপর হুমড়ি খেয়ে পড়ল দুজনে।

নিউজটা খুঁজে বের করতে পঁয়তাল্লিশ মিনিটের বেশি লাগল না। আধ। কলামের একটা লেখা বেরিয়েছিল শাজিন-হ্যারিসন কোম্পানির ওপর। কোম্পানির অফিসের একটা ছবি ছাপা হয়েছে। সাইনবোর্ডে বড় করে আঁকা লোগোটাও স্পষ্ট। লম্বা এক মহিলা দাঁড়ানো অফিসের সামনে। মূলত তাকে উদ্দেশ্য করেই ছবিটা ভোলা হয়েছে। ছবির নিচে ক্যাপশন : শাজিন-হ্যারিসন কোম্পানির বর্তমান মালকিন মিসেস অগাস্ট শাজিন।

প্রতিবেদন পড়ে জানা গেল কোম্পানির মূল মালিক ছিলেন মিস্টার হ্যারিসন। শাজিন তার স্ত্রী। বিয়ের বছর দুই পরেই ক্যান্সারে মারা গেলেন মিস্টার হ্যারিসন। শেষ দিকে বাজার খারাপ ছিল বলে প্রচুর ঋণ হয়ে গিয়েছিল কোম্পানির। ব্যাংক প্রস্তাব দিল নিলামে চড়ানোর। কিন্তু কোম্পানি বেচল না। শাজিন শক্ত হাতে হাল ধরল। ব্যাংকের ঋণ শোধ করে দিল সুদে-আসলে। কোম্পানিটা আবার দাঁড়িয়ে গেলেও অবস্থা এখনও ভাল নয়।

শাজিনের কথার উদ্ধৃতি দিয়ে পত্রিকা লিখেছে, মিসেস শাজিন হ্যারিসন এই শহরের পতিত জমিগুলোর একটা বিহিত করতে চান। অহেতুক পড়ে থাকার চেয়ে ওগুলোতে কারখানা বা বহুতল আবাসিক বাড়ি কিংবা মার্কেট গড়ে তুলতে পারলে শহরেরও উন্নতি হবে, লোকের কর্মসংস্থানও হবে। তিনি সেই চেষ্টাই করছেন। এ ভাবে নিজেরও উন্নতি করতে চান, শহরবাসীরও।

চেয়ারে হেলান দিল কিশোর। মগজের মধ্যে ঘুরপাক খাচ্ছে ভাবনা। কোন সন্দেহ নেই আর তার, অতিরিক্ত লাভ দেখতে পাচ্ছে বলেই সেভারনদের বাড়িটা কিনে নিতে চায় শাজিন। বিরাট জায়গা সেভারনদের, কিন্তু জংলা বলে বাজার দর তেমন হবে না। বিক্রি করতে তাদের কোনমতে রাজি করাতে পারলে অল্প পয়সায়ই কিনে নিতে পারবে। আর শাজিনের যা পরিকল্পনা, সেটা বাস্তবায়িত করতে পারলে কোটিপতি হতে দেরি হবে না।

শাজিন-হ্যারিসন কোম্পানির আর কোন নিউজ আছে কিনা দেখতে শুরু করল আবার দুজনে। পাওয়া গেল আরেকটা ছোট খবর। কোম্পানিরই জনৈক কর্মচারী তাদের বিরুদ্ধে মামলা ঠুকে দিয়েছিল ডিস্ট্রিক্ট কাউন্সিলের সঙ্গে ষড়যন্ত্র করে নিরীহ মানুষের জমি দখলের অভিযোগ এনে।

ইনটারেস্টিং! কিশোর বলল। গভীর মনোযোগে কয়েকবার করে খবরটা পড়ল সে। মামলাটা আদালতে বিচারের জন্যে ওঠেনি একবারও। ধামাচাপা পড়ে গেল। কিছুদিন পর সেই কর্মচারীকে অফিসের টাকা চুরির অপরাধে গ্রেপ্তার করল পুলিশ। নামটা গোপন করে গেছে পত্রিকা, কারণ এখনও বিচার শেষ হয়নি লোকটার, চোর প্রমাণ করতে পারেনি আদালত।

তারমানে রহস্যের চাবিকাঠি লুকিয়ে আছে শাজিন-হ্যারিসন কোম্পানিতে, নিচের ঠোঁটে চিমটি কাটতে কাটতে আনমনে বিড়বিড় করল কিশোর। যত শীঘ্র সম্ভব এখন গিয়ে হানা দিতে হবে ওদের অফিসে। কিন্তু তার আগে একবার সেভারনদের বাড়িতে যাওয়া দরকার।

কেন?

জবাব দিল না কিশোর। গভীর চিন্তায় ডুবে গেছে।

.

০৭.
 বাড়ির কাছাকাছি আসতে রাস্তায় দেখা হয়ে গেল এক লোকের সঙ্গে, কুকুর নিয়ে হাঁটছে। সেভারনদের বাড়ির গেটে কিশোরদের থামতে দেখে এগিয়ে এসে বলল, সেভারনরা তো নেই।

কোথায় গেছেন? জানতে চাইল কিশোর।

ডে সেন্টারে। সকালে।

ও।

এতটা পথ অযথাই এলাম, কপালের ঘাম মুছতে মুছতে বলল রবিন। লোকটার চলে যাওয়ার অপেক্ষা করল। তারপর বলল, ভেতরে আছে নাকি দেখা দরকার। থেকেও তো দেখা দেন না অনেক সময়।

কিন্তু ডে সেন্টারে চলে গেছেন বলল। না দেখলে কি আর বলেছে।

ফিরেও তো আসতে পারেন। যেতে দেখেছে, ফিরতে দেখেনি।

 ঢুকে দেখতে বলছ?

 অসুবিধে কি?

এতটা এসে ফিরে যাওয়ার ইচ্ছে কিশোরেরও নেই। কটেজের পেছন দিকটায় এসে একটা জানালা খোলা দেখতে পেল। ভুরু কুঁচকে বলল, এ কি!

কি?

জানালা খোলা।

 তাতে কি?

দরজা-জানালা বন্ধ রাখার ব্যাপারে অতিরিক্ত সাবধান ওঁরা। দেখা দরকার।

কি দেখতে এসেছ জানি না। যাই হোক, তুমি দেখতে থাকো, আমি ওই বনের দিকটায় একটু ঘুরে আসি।

চারপাশে তাকাতে লাগল কিশোর। সামার-হাউসের দরজা খোলা, কিন্তু কাউকে চোখে পড়ল না। কয়লা রাখার বাংকারটার ওপরে উঠে ফ্যানলাইট উইন্ডোর ফাঁক হয়ে থাকা পাল্লার ভেতর দিয়ে উঁকি দিল।

মাথার ওপর দিয়ে একটা প্লেন উড়ে যাচ্ছে। ওটা চলে যাওয়ার পর যখন শব্দ সরে গেল একটা ঠনঠন শব্দ কানে এল। হাতুড়ি দিয়ে ধাতব কিছু পিটাচ্ছে। কেউ। তারপর কটেজের ভেতরে আসবাব টানাটানি করার শব্দ। ভুরু কুঁচকে তাকাল সে। সেভারনরা যদি ডে সেন্টারেই চলে গিয়ে থাকেন, কে টানাটানি করছে?

মিস্টার সেভারন, মিস্টার সেভারন বলে ডাক দিল সে।

জবাব নেই।

ভেতরে ঢুকে দেখার সিদ্ধান্ত নিয়ে সামার-হাউসে ঢুকে পড়ল সে। পুরানো একটা গুটিয়ে রাখা কার্পেটের পাশে তারের তৈরি পুরানো দুটো কোটের হ্যাঁঙ্গার। একটা হ্যাঁঙ্গার নামিয়ে এনে তারের মাথা যেখানে জোড়া দেয়া, সেখানটা খুলে ফেলল। তারটা সোজা করল টেনে টেনে। মাথার কাছটা সামান্য বাঁকিয়ে নিল বঁড়শির মত করে। ফিরে এসে আবার চড়ল কোল বাংকারে। ছোট ফ্যানলাইট জানালার মধ্যে তারের বাঁকা মাথাটা ঢুকিয়ে ভেতরের হুড়কো খুলে ফেলল। মূল পাল্লাটা পুরো খুলে ফেলতে আর কোন, অসুবিধে হলো না। এবার ঢোকা যাবে ওপথে।

ভাবনা চলেছে ওর মাথায়। ভেতরে যদি কেউ থেকেই থাকে, তাহলে কোনদিক দিয়ে ঢুকল সে? যদি এ জানালাটা দিয়ে ঢুকত, তাহলে আর হুড়কো লাগাত না, ভোলা রাখত, যাতে তাড়াহুড়োর সময় দ্রুত বেরিয়ে যেতে পারে।

দুরুদুরু করছে বুকের মধ্যে। জানালা গলে ভেতরে ঢুকল কিশোর। আস্তে করে আবার লাগিয়ে দিল পাল্লা।

দম বন্ধ করে দাঁড়িয়ে রইল একটা মুহূর্ত। ঢোকার আগে রবিনকে ডেকে এনে পাহারা দেয়ার জন্যে বাইরে দাঁড় করিয়ে রাখলে ভাল হত। এখন আর ওসব ভেবে লাভ নেই।

হঠাৎ একটা জোরাল শব্দে চমকে গেল সে। ভূতে আসর করা ঘরটা থেকে আসছে।

আস্তে করে দরজা খুলে সরু হলওয়ে ধরে নিঃশব্দে এগিয়ে চলল কিশোর। ভূতের ঘরের ভারী ওক কাঠের দরজাটা বন্ধ। তাতে কান চেপে ধরল

ভেতর থেকে আসছে ঠোকাঠুকির শব্দ। বিড়বিড় করে আপনমনে কথা বলছে কেউ।

খুব সাবধানে পিতলের নবটা চেপে ধরে ঘোরানো শুরু করল কিশোর। পুরোটা ঘুরে যেতে ঠেলা দিল। খুলে গেল দরজা। ঠাণ্ডা বাতাস এসে ধাক্কা মারল যেন গালে।

কি… বলতে গেল সে।

কালো একটা মূর্তি ঝুঁকে রয়েছে আগুনের ধারে পাতা টেবিলে রাখা টিনের ট্রাংকটার ওপর। ঝট করে সোজা হয়ে ফিরে তাকাল। চমকে গেল কিশোরকে দেখে। পরনে কালো জিনস, গায়ে কালো কমব্যাট জ্যাকেট। মাথার ব্যালাক্লাভা ক্যাপ টেনে নামিয়ে মুখ ঢেকেছে। চোখের জায়গার দুটো ফুটো দিয়ে কালো একজোড়া চকচকে মণি দেখা যাচ্ছে। লোকটা বেশ লম্বা। কেমন ঝুলে পড়া মেয়েলী কাঁধ।

তালা ভেঙে খোলা হয়েছে ট্রাংকটা। কাছেই পড়ে আছে একটা হাতুড়ি। বাইরে থেকে এই তালা ভাঙার শব্দই কানে এসেছিল।

তাড়াতাড়ি ট্রাংকের ভেতর থেকে একমুঠো দলিল তুলে নিল লোকটা। ওগুলো বেধে রাখা লাল ফিতেটা ঢিল হয়ে আছে।

কে আপনি? জিজ্ঞেস করল কিশোর। কি করছেন?

 কাগজগুলো দ্রুত পকেটে ভরার চেষ্টা করল লোকটা। ঢোকাতে না পেরে হাত থেকে ছেড়ে দিল। তুলে নিল হাতুড়িটা।

সরো এখান থেকে! যাও! কিশোরের দিকে তাকিয়ে বিকৃত কণ্ঠে গর্জে উঠল সে। হাতুড়িটা ঝাঁকাতে লাগল বাড়ি মারার ভঙ্গিতে।

দ্রুত ভাবনা চলেছে কিশোরের মগজে। কি করা যায়? দৌড়ে বেরিয়ে গিয়ে যদি এখন দরজার তালাটা লাগিয়ে দিতে পারে, ঘরে আটকা পড়বে লোকটা। তারপর পুলিশকে ফোন করলে বাতিল করে দিল ভাবনাটা। ঘরে আটকে থাকবে না লোকটা। জানালা দিয়ে বেরিয়ে যাওয়ার সুযোগ আছে।

ভাবার সময় কম। কাছে চলে এসেছে লোকটা। লাফ দিয়ে পেছনে সরে। গিয়ে দরজাটা লাগিয়ে দিল কিশোর। দৌড় দিল সিঁড়ির দিকে।

কিছুদূর উঠে ফিরে তাকিয়ে দেখল সিঁড়ির গোড়ায় পৌঁছে গেছে লোকটা। দুই পা ফাঁক করে দাঁড়িয়ে তাকিয়ে আছে ওর দিকে। কালো চোখের তীক্ষ্ণ দৃষ্টি দিয়ে যেন সম্মোহিত করার চেষ্টা করছে ওকে।

বাইরে থেকে ডাক শোনা গেল এই সময়, কিশোর, কোথায় তুমি?

রবিন!

বুকের মধ্যে রক্ত ছলকে উঠল কিশোরের। চিৎকার করে বলল, রবিন, সাবধান!

গজগজ করে কি যেন বলল লোকটা। এদিক ওদিক তাকিয়ে পালানোর পথ খুঁজল। সোজা গিয়ে সামনের দরজার শেকল সরিয়ে, দরজা খুলে বেরিয়ে গেল।

রবিনের চিৎকার শোনা গেল, অ্যাই, অ্যাই!

দৌড়ে নেমে এল কিশোর। সামনের দরজার সামনে এসে দেখল, রাস্তাটার দিকে বোকা হয়ে তাকিয়ে আছে রবিন।

কিশোর, লোকটা কে? আমাকে প্রায় ধাক্কা দিয়ে সরিয়ে দৌড়ে চলে গেল।

চোর! চোর! চিৎকার করে উঠল কিশোর। লাফ দিয়ে রাস্তায় নেমে গেটের দিকে ছুটল। পলকের জন্যে দেখল মোড়ের ওপাশে চলে যাচ্ছে। লোকটা।

চোর! পেছনে প্রায় কানের কাছে শোনা গেল রবিনের চিৎকার। ঢুকল কি করে?

জানি না, মাথা নাড়তে নাড়তে বলল কিশোর।

কি নিতে এসেছিল? দামী গহনা-টহনা আছে নাকি?

দেখার সময় পাইনি। কতগুলো কাগজ ঘাটতে দেখলাম।

তাহলে দেখে ফেলো না।

 এসো।

ভুতের ঘরটায় ফিরে এল ওরা। ট্রাংকের জিনিসগুলো ছড়িয়ে আছে মেঝেতে।

এটা কি? লাল ফিতেয় বাঁধা কাগজের বান্ডিলটা মেঝে থেকে তুলে নিতে নিতে বলল রবিন।

দেখি।

ফিতেটা খুলে কাগজগুলো দেখে গম্ভীর হয়ে মাথা ঝাঁকাল কিশোর, হু, বাড়ির পুরানো দলিল।

এগুলো নিতে চেয়েছিল কেন?

জানি না। হতে পারে, সেভারনদের মালিকানার প্রমাণ গায়েব করে দিতে চেয়েছে।

আমার মাথায় কিছু ঢুকছে না। নিলে লাভটা কি? ভূমি অফিস থেকে যে। কোন সময় দলিলের নকল জোগাড় করে নিতে পারবেন মিস্টার সেভারন। জানালার বাইরে চোখ পড়তে বলে উঠল, রবিন, ওই যে, সেভাররা আসছেন।

কিশোরও এসে দাঁড়াল রবিনের পাশে। স্ত্রীকে ধরে ধরে আনছেন মিস্টার সেভারন।

ঘরের মধ্যে দুই গোয়েন্দাকে দেখে চমকে গেলেন তারা।  

কিশোর! কিছুই বুঝতে না পেরে চোখ মিটমিট করতে লাগলেন মিসেস সেভারন। কি করছ তোমরা এখানে? খুব ক্লান্ত লাগছে তাকে। কতরকণ্ঠে গুঙিয়ে উঠলেন।

কি হয়েছে মিসেস সেভারনের? জানতে চাইল কিশোর।

ধাক্কা দিয়ে ফেলে দিয়েছে, মিস্টার সেভারন বললেন। মোড়ের ওপাশে আমাদের নামিয়ে দিয়েছে মিনিবাসের ড্রাইভার, ডে সেন্টার থেকে এলাম আমরা। হেঁটে এগোচ্ছি, এই সময় মোড়ের ওপাশ থেকে দৌড়ে এসে ধাক্কা দিয়ে কোরিনকে মাটিতে ফেলে দিল একটা লোক, একেবারে উন্মাদ, পাগল ছাড়া কিছু তো মনে হয় না!

খামোকা ভয় পাচ্ছ তুমি, জন, মিসেস বললেন। আমার কিছু হয়নি। লাগেনি কোথাও। পড়ে গিয়ে চমকে গেছি, এ ছাড়া আর কিচ্ছ হয়নি।

চিনতেও পারলাম না লোকটাকে…

আমি জানি, কে, কিশোর বলল। যে লোক এ ঘরে ঢুকেছিল, সে-ই হধাক্কা দিয়ে ফেলে দিয়েছে মিসেস সেভারনকে।

এ ঘরে ঢুকেছিল! চোখ বড় বড় হয়ে গেল মিসেস সেভারনের। চিৎকার দিয়ে উঠতে গিয়ে, মুখে হাত চাপা দিলেন। কিন্তু তোমরাই বা ঢুকলে কি করে?।

কিভাবে ঢুকেছে জানাল কিশোর। শেষে বলল, আপনাদের না বলে ঢোকার জন্যে দুঃখিত। কিন্তু ঘরের মধ্যে শব্দ শুনে সন্দেহ হলো, ভাবলাম চোরটোর হবে, তাই…

বাধা দিয়ে মিসেস বললেন, জন, আমি ভেবেছি জানালাটা তুমি লাগিয়ে গেছিলে!

গম্ভীর হয়ে গেলেন মিস্টার সেভারন, মনে তো ছিল লাগিয়েছি…বাসটা এসে যেভাবে হর্ন দিতে শুরু করল, মাথার ঠিক থাকে নাকি কারও!

কিন্তু আমি বুঝতে পারছি না, কিশোর বলল, চোরটা ঢুকল কোন পথে? জানালা দিয়ে ঢোকেনি। বেরিয়ে গেল সামনের দরজা খুলে। একটা মুহূর্ত তাকিয়ে রইল দুজনের দিকে। তবে কিছু নিতে পারেনি।

আর থাকছি না আমি এখানে, অনেক হয়েছে? আচমকা তীক্ষ্ণ স্বরে। চেঁচিয়ে উঠলেন মিসেস সেভারন। তোমার বাড়ির মায়া ছাড়ো!

একটা চোরের ভয়ে বাড়ি ছেড়ে পালাব? মিস্টার সেভারন নরম হলেন না।

তাহলে কি পড়ে পড়ে মরব?

কে মারছে তোমাকে? অতি সাধারণ চোর। দুটো ছেলেকে দেখেই ভয়ে পালাল। ও কি করবে?

আমি একবার ভাবলাম, কিশোর বলল, ওকে আটকে ফেলে পুলিশকে ফোন করব…

করোনি তো? ভাল করেছ। পুলিশ-টুলিশ চাই না এখানে।

কিন্তু…

কোন কিন্তু নেই!

ধরে ধরে একটা চেয়ারে মিসেস সেভারনকে বসিয়ে দিল কিশোর আর রবিন।

রবিন, কিশোর বলল, এক কাপ চা বানিয়ে এনে দাও না মিসেস সেভারনকে।

যাচ্ছি, বলেই রান্নাঘরের দিকে চলে গেল রবিন।

তাকের ওপর কাপ-পিরিচ নাড়াচাড়ার শব্দ শোনা গেল। দুজনের দিকে তাকাল কিশোর। দেখুন, দয়া করে এবার সব বলুন এখানে কি ঘটছে। কিছু লুকাবেন না, প্লীজ। আমরা আপনাদের সাহায্য করতে চাইছি। আমার বিশ্বাস, কেউ একজন ভালমত পেছনে লেগেছে আপনাদের। বাড়ি থেকে না তাড়িয়ে ছাড়বে না।

 নিজের হাতের দিকে তাকিয়ে রইলেন মিসেস সেভারন। তারপর মাথা ন্টতুলে তাকালেন স্বামীর দিকে। শান্তকণ্ঠে বললেন, বলো, জন।

 জোরে একটা নিঃশ্বাস ফেললেন মিস্টার সেভারন। যত নষ্টের মূল একজন মহিলা।

অগাস্ট শাজিন?

ভুরু কুঁচকে গেল মিস্টার সেভারনের, তুমি জানলে কি করে?

তদন্ত করে।

দীর্ঘ একটা মুহর্ত কিশোরের দিকে তাকিয়ে রইলেন মিস্টার সেভারন। তদন্তটা কিভাবে করেছ, জানতে চাই না। তবে একটা কথা স্বীকার করছি, বয়েস কম হলে কি হবে, খুব ভাল গোয়েন্দা তোমরা। নাম যখন জানো, এটাও নিশ্চয় জানো, জমি কেনাবেচার ব্যবসা আছে তার।

মাথা ঝাঁকাল কিশোর। জানি। এটাও অনুমান করেছি, আপনাদের বাড়ি থেকে আপনাদের তাড়াতে চাইছে সে-ই। জোর করে কিনে নিতে চাইছে। যেহেতু আপনারা রাজি হচ্ছেন না, ভয় দেখিয়ে বিদেয় করতে চাইছে।

হ্যাঁ। বনের ওপাশে যে স্পোর্টস সেন্টার আর শপিং সেন্টার করেছে, ওগুলোর মালিক শাজিন কোম্পানি। আরও নানা রকম সেন্টার করতে চায় সে, এর জন্যে বড় জায়গা দরকার, আর সেকারণেই আমাদের জায়গাটা নেয়ার জন্যে পাগল হয়ে উঠেছে। বাজারদরের চেয়ে বেশি তো দিতেই চায়, অন্য জায়গায় একটা বাড়িও দেবে বলেছে। কিন্তু সাফ বলে দিয়েছি, বেচব না। বুড়ো বয়েসে একটু শান্তি দরকার, শান্তিতে বাস করতে চাই; নড়াচড়া এখন একদম সহ্য হবে না।

কিন্তু জন, জ্যাকি…

ওর কথা থাক।

ছেলের কথা উঠতে কাঁদতে শুরু করলেন মিসেস সেভারন।

 মাথায় হাত বুলিয়ে তাকে সান্ত্বনা দিতে লাগলেন মিস্টার সেভারন।

অস্বস্তিতে পড়ে গেল কিশোর। উসখুস করে বলল, যাই, দেখি, রবিনের চা কদ্দূর হলো।

রান্নাঘরের দিকে যাওয়ার পথে হলঘরে চোখ পড়ল তার। টেবিলে পড়ে আছে এখনও চিঠিগুলো। কানে আসছে স্ত্রীর প্রতি মিস্টার সেভারনের সান্ত্বনাবাক্য।

এটাই সুযোগ! দ্রুত টেবিলটার কাছে চলে এল কিশোর। লস অ্যাঞ্জেলেস পোস্ট অফিসের ছাপ মারা চিঠিটা তুলে নিল। ঠিকানার হাতের লেখাটা দেখতে লাগল ভালমত। কোন সন্দেহ নেই। বইটাতে জ্যাকি সেভারনের লেখার সঙ্গে ঠিকানার হাতের লেখার হুবহু মিল রয়েছে।

কাঁপা হাতে চিঠিটা বের করল কিশোর। ওপরের দিকটায় শুধু তারিখ লেখা, কোনখান থেকে পাঠিয়েছে লেখেনি। নিরাশ ভঙ্গিতে মাটিতে পা ঠুকল সে। কিন্তু কাগজ উল্টে অন্যপাশটা দেখতেই চোখ স্থির হয়ে গেল তার। রবারের স্ট্যাম্প দিয়ে সীল মারা রয়েছে : পাড়। প্যাসিফিক কাউন্টি প্রিজন, প্যাসিফিক কাউন্টি, লস অ্যাঞ্জেলেস।

প্রিজন! মানে জেলখানা! নিজের অজান্তেই ভুরু কুঁচকে গেল কিশোরের। সেভারনদের ছেলে জেল খানায় বন্দি। সেজন্যেই তার সম্পর্কে কোন কথা বলতে চান না, এতক্ষণ পরিষ্কার হলো ব্যাপারটা।

জেলখানায় বন্দি, তারমানে অপরাধী। কিন্তু সেভারনদের মত ভালমানুষদের ছেলে অপরাধী এটা মেনে নিতে কষ্ট হলো তার। মনে পড়ল পত্রিকার নিউজটার কথা : শাজিন-হ্যারিসন কোম্পানির এক কর্মচারী কোম্পানির বিরুদ্ধে মামলা ঠুকে দিয়েছিল, পরে তাকেই চোর সাব্যস্ত করে পুলিশের হাতে তুলে দেয়া হয়েছে।

চিঠিটা আবার খামে ভরে টেবিলে আগের জায়গায় রেখে দিল কিশোর।

.

বাজি রেখে বলতে পারি আমি, জ্যাকি অফিস থেকে টাকা চুরি করেনি। সব সাজানো ঘটনা। তাকে ফাঁদে ফেলার জন্যে।

বাড়ি ফেরার পথে সাইকেল চালাতে চালাতে বলল কিশোর।

 কে ফাঁদে ফেলল? জানতে চাইল রবিন।

এখনও বুঝতে পারছ না? চলো, বাড়ি চলল। সব বলব।

.

০৮.
তারমানে তুমি বলতে চাইছ জ্যাকি নির্দোষ? বেড়ায় হেলান দিল টলে বসা মুসা। তিন গোয়েন্দার ওঅর্কশপে জরুরী আলোচনায় বসেছে ওরা।

 হ্যাঁ, দৃঢ়কণ্ঠে বলল কিশোর। নিশ্চয় জ্যাকি বিপজ্জনক হয়ে উঠেছিল শাজিনের জন্যে, কায়দা করে তাই জেলে ঢুকিয়ে দিয়েছে। একই সাথে সেভারনদের মনোবলও ভেঙে দিতে চেয়েছে।

অফিসে চাকরি করত বলে নাহয় ছেলেটাকে জেলে ঢোকানোর সুযোগ পেয়েছে, রবিন বলল, কিন্তু তার বাবা-মাকে কি করে কটেজ থেকে সরাবে?

ওই যে, ভয় দেখাচ্ছে। সারাক্ষণ এ রকম স্নায়ুর ওপর চাপ দিতে থাকলে, এক সময় হাল ছেড়ে দিতে বাধ্য হবেন সেভারন। সেটা রুখতে হবে। আমাদের। ওই চোরটা কে, কোনখান থেকে এসেছে জানতে পারলে ভাল হত।

সেই লোকটা না তো, মুসা বলল, যে আমার ওপর গুলি চালিয়েছিল? আমাদের গাড়ি চাপা দিতে চেয়েছিল?

আমার তাই ধারণা, কিশোর বলল।

লোগোওয়ালা ভ্যানটা যেহেতু চালায়, তারমানে শাজিনের কোম্পানিতে চাকরি করে সে?

 করতে পারে। কিংবা শাজিন ওকে বহালই করেছে সেভারনদের ভয় দেখানোর জন্যে। ভয় পেয়ে সরে গেলে তখন বাধ্য হয়ে কটেজ আর সমস্ত জায়গা শাজিনের কাছে বিক্রি করে দেবেন মিস্টার সেভারন, মহিলা নিশ্চয় সেটাই ভাবছে।

একটুক্ষণ চুপ করে থেকে মুসা বলল, এক কাজ করলে কেমন হয়, জ্যাকিকে একটা চিঠি লিখে দিতে পারি আমরা। ও এখন কোথায় আছে জানি।

কোন অসুবিধে নেই, ড্রয়ার থেকে কাগজ-কলম বের করল কিশোর। বরং ভাল হবে। বাবা-মাকে তখন চিঠি লিখে বাড়ি ছাড়তে নিষেধ করবে সে। হতাতে মনে জোর পাবেন সেভারনরা।

কি লিখবে? রবিনের প্রশ্ন।

লিখব, আমরা তার বাবা-মার তিনজন বন্ধু। লিখব, তাদের জন্যে আমরা উদ্বিগ্ন, কারণ অগাস্ট শাজিন… থেমে গেল কিশোর।

থামলে কেন? ভুরু নাচাল মুসা।

চিন্তিত ভঙ্গিতে নিচের ঠোঁট কামড়াল কিশোর। লিখব, তার বাবা-মাকে ভয় দেখানোর জন্যে তোক নিয়োগ করেছে শাজিন। ব্ল্যাকমেল করার চেষ্টা করছে।

তা লেখা যায়, মাথা দোলাল রবিন।

এখানে যা যা ঘটছে, সবই লিখব। ওর বাবা-মা যে পুলিশের কাছে যেতে চাইছেন না, এ কথাও জানাব।

আচ্ছা, অন্য প্রসঙ্গে গেল মুসা, শাজিন আর তার শয়তান গুণ্ডাটা কি বুঝতে পারছে আমরা তদন্ত করছি?

মাথা নাড়ল কিশোর, মনে হয় না। ও হয়তো ভেবেছে, আমরা সেভারনদের বন্ধু, কিংবা আত্মীয়; তাই ওঁদের সঙ্গে আমাদের যোগাযোগ বন্ধ করার জন্যে আমাদেরও ভয় দেখিয়েছে। ভেবেছে বন্দুক তুললে আর গাড়ি চাপা দেয়ার ভয় দেখালেই সুড়সুড় করে গর্তে ঢুকে পড়ব আমরা।

ব্যাটাকে হাতে পেলেই হয় একবার, ওর বন্দুক দেখানো আমি বের

জ্যাকিকে চিঠি একটা লিখেই ফেলল কিশোর।

রবিন বলল, আমার কাছে দাও। বাড়ি যাবার পথে পোস্ট করে দিয়ে যাব। আশা করি কালই চিঠিটা পেয়ে যাবে সে।

.

পরদিন সকালে মিসেস সেভারনের ফোন পেল কিশোর।

কিশোর, উদ্বিগ্ন কণ্ঠে বললেন তিনি, তোমরা কি একবার আসতে পারবে?

পারব। কেন, মিসেস সেভারন?

কাল রাতে অদ্ভুত ঘটনা ঘটেছে। তোমরা এসো। এলে তদন্ত করতে পারবে।

.

তিন গোয়েন্দা কটেজে পৌঁছে দেখল রাতের ঘটনায় মিসেস সেভারন গেছেন ভড়কে, মিস্টার সেভারন গেছেন রেগে।

দেখো, কি করেছে, মাড়িয়ে নষ্ট করে ফেলা ফুলের বেডগুলো দেখালেন। মিস্টার সেভারন। পাতাবাহারের বেড়াটা পুরো ধসিয়ে দিয়েছে। রাগে, ক্ষোভে হাতের মুঠো শক্ত হয়ে এল তার। গলাটা খসখসে শোনাল। আরও কি সর্বনাশ করেছে জানো? বাগানের পুকুরটার পানি নষ্ট করে দিয়েছে পোকা মারার বিষ ফেলে। গন্ধ পাচ্ছ? সমস্ত গোল্ডফিশগুলো মেরে ফেলেছে।

নাক উঁচু করে বাতাস শুঁকতে লাগল কিশোর। হ্যাঁ, পাচ্ছি। ফুল গাছের পোকা মারার জন্যে আমিও এ বিষ পানির সঙ্গে মিশিয়ে গাছে স্প্রে করেছি বহুবার।

নিচু হয়ে নষ্ট করে ফেলা ফুলের বেডগুলো পরীক্ষা করতে লাগল সে। জুতোর ছাপ চোখে পড়ল। রাবার সোলের জুতো। গোড়ালিতে গোল গোল চক্র, ভালমতই দাগ বসে গেছে। আপনাদের ভয় দেখিয়ে ভড়কে দেয়ার জন্যেই এ কাজ করেছে শয়তানটা। মুখ তুলে মিস্টার সেভারনের দিকে তাকাল সে, যাতে কটেজ বেচে দিয়ে চলে যান।

জানি, তিক্তকণ্ঠে বললেন মিস্টার সেভারন। চলল, ঘরে চলো। একটা জিনিস দেখাব তোমাকে।

.

ঘরে পা দিয়ে মিসেস সেভারনকে রবিন আর মুসার কাছে বলতে শুনল কিশোর, …কাল রাতে আবার শুনেছি সেই অদ্ভুত শব্দ।

কটার সময়? জানতে চাইল রবিন।

রাত বারোটার দিকে বারোটায় শুরু হলো, কয়েক ঘণ্টা ধরে চলল।

বাতাসের শব্দ নয়তো? মুসা জিজ্ঞেস করল, যদিও তার সন্দেহ নেই ভতে করেছে ওসব শয়তানি। সত্যি, রাতের বেলা শব্দগুলো ভয়ঙ্কর লাগে শুনতে। ফায়ার পর্যন্ত মাঝে মাঝে ঘাবড়ে গিয়ে অস্থির হয়ে ওঠে।

আমার মনে হয় না বাতাসের শব্দ, মিসেস সেভারন বললেন। শুধু কি তাই… কাঁপা হাতে কার্ডিগানের পকেট থেকে একটা চিঠি বের করে দিলেন। তিনি, দেখো!

মুসা বা রবিন ধরার আগেই এগিয়ে এসে চিঠিটা নিয়ে নিল কিশোর। খামের গায়ে নোংরা আঙুলের ছাপ। ভেতরে এক টুকরো কাগজ। তাতে টাইপ করে একটা লাইন লেখা। বাংলা করলে দাঁড়ায়:

কাল রাতে ঘুমাতে পেরেছ?

নীরবে কাগজটা রবিনের দিকে বাড়িয়ে দিল কিশোর, যাতে রবিন আর মুসা দুজনেই দেখতে পারে।

খাইছে! দেখেই বলে উঠল মুসা। মিসেস সেভারনের দিকে তাকাল। কখন পেলেন?

সকালে। ডাকবাক্সে, গলা কাঁপছে মিসেস সেভারনের। কি করব আমরা, বলো তো? এই অত্যাচার আর তো সহ্য করতে পারছি না!

নীরবে একে অন্যের দিকে তাকাতে লাগল তিন গোয়েন্দা।

সান্ত্বনা দেয়ার ভঙ্গিতে আস্তে করে তার বাহুতে হাত রাখল কিশোর। আজ রাতে এসে পাহারা দেব আমরা। কোনমতে যদি ধরতে পারি বাছাধনকে, জেলের ঘানি না টানিয়ে ছাড়ব না। কত্তবড় সেয়ানা লোক, দেখে নেব।

না না, এ কাজ করতে দেব না আমি তোমাদের! ওঁরা লোক ভাল না। বিপদ হতে পারে। খারাপ কিছু ঘটে গেলে কি জবাব দেব তোমাদের বাবা মার কাছে?

এ নিয়ে এক বিন্দু চিন্তাও আপনি করবেন না, অভয় দিল রবিন। বিপদে পড়লে কি করে উদ্ধার পেতে হয় জানা আছে আমাদের। শুনলে আমাদের আব্বা-আম্মা কিছু তো বলবেই না, বরং তারাও সাহায্য করতে চাইবে আপনাদের।

হ্যাঁ, রবিনের কথায় সুর মিলিয়ে বলল মুসা, কিছু চিন্তা করবেন না আপনারা।

হাসলেন মিসেস সেভারন। কিন্তু দ্বিধা যাচ্ছে না তাঁর। তবু, সাবধান থাকা উচিত তোমাদের।

তা তো থাকবই, জোর দিয়ে বলল কিশোর। আমাদের জন্যে চিন্তা করবেন না।

বিদায় নেয়ার আগে কিশোর জানতে চাইল, হুমকি দিয়ে লেখা নোটটা তার কাছে থাকলে কোন অসুবিধে আছে কিনা।

কি করবে এটা দিয়ে? জানতে চাইলেন মিস্টার সেভারন।

এখনও জানি না। তবে তদন্ত করতে গেলে কাজে লাগতে পারে।

বেশ, রাখো। কাজে লাগলে তো ভালই।

.

টাইপিঙের গোলমালটা চোখে পড়েছে তোমাদের? বাড়ি ফেরার সময় সাইকেল চালাতে চালাতে জিজ্ঞেস করল কিশোর।

হ্যাঁ, রবিন বলল, ও অক্ষরটা সবখানেই বড় হাতের, বাক্যের শুরুতেও, বাক্যের মাঝখানেও। মেশিনের ওই কী টা নষ্ট। টিপতে গেলে বার বার ক্যাপিটল লেটারটাই ওঠে।

সেজন্যেই চিঠিটা নিয়ে এলাম। এই সূত্র ধরেই লেখকের আস্তানা আর তার নামটা খুঁজে বের করে ফেলতে পারব। তারপরে রয়েছে খামের ওপর আঙুলের ছাপ। প্রমাণও করা যাবে কে লিখেছে চিঠিটা, কোনমতেই পার পাবে না। বাগান যে তছনছ করেছে, তাকেও ধরা কঠিন হবে না। চিঠির লেখক আর বাগান তছনছকারী একই লোক হলে তো আরও ভাল।

সেভারনদের ওখানে কটার সময় যেতে হবে? জানতে চাইল মুসা। দেখি।

এগারোটার আগে গিয়ে বোধহয় লাভ হবে না।

.

উষ্ণ রাত। গা আঠা করা গরম। বাতাসে ঝড়ের সঙ্কেত। ওঅকশপের বেড়ায় হেলান দিয়ে রাখা সাইকেল তিনটা যখন সরিয়ে এনে চেপে বসল তিন গোয়েন্দা, এক টুকরো ঘন কালো মেঘ ঢেকে দিয়েছে চাঁদ।

ঝড় আসবে, আকাশের দিকে তাকিয়ে উদ্বিগ্ন স্বরে বলল রবিন।

নৈশ অভিযানের ষোলোকলা পূর্ণ হবে তাহলে, শুকনো গলায় বলল মুসা।

কি আর হবে, শান্ত রয়েছে কিশোর, উত্তেজনাটা বাড়বে আরকি।.

সাইকেলের আলোটা জ্বেলে দিল সে। সামনের জঞ্জালের ওপর ছড়িয়ে পড়ল আলো। প্যাডালে চাপ দিয়ে বলল, চলো, যাই।

.

সেভারনদের বাড়িতে বনের কিনারে একটা ওক গাছের নিচে বসে আছে তিনজনে। মাথার ওপর বাতাসে মড়মড়, সরসর, কটকট করছে গাছের ডালপাতা। কালো মেঘের আড়াল থেকে মুহূর্তের জন্যে বেরিয়ে আবার ঢুকে গেল চাঁদটা। দূর থেকে ভেসে এল বস্ত্রের চাপা গুমগুম শব্দ। পৃথিবীটাকে গুঁড়িয়ে দেবার হুমকি দিচ্ছে যেন।

ব্যাপারটা মোটেও পছন্দ হচ্ছে না আমার, পকেট থেকে চকলেট বের করে মোড়ক খুলতে শুরু করল মুসা। শুধু চোর-ডাকাত হলে এক কথা ছিল, মানুষকে আমি কেয়ার করি না, কিন্তু…

একটা পেঁচা ডাকল ওকের ডালে। কাঁপা, কর্কশ, ভুতুড়ে ডাক ছড়িয়ে পড়ল চতুর্দিকে। সেই সঙ্গে বাতাসের ক্রুদ্ধ ফিসফিসানি মিলে এক ভয়ানক পরিবেশ সৃষ্টি করল। গায়ে কাঁটা দিল মুসার। সরে এসে গা ঘেঁসে বসল দুই সঙ্গীর মাঝখানে।

অন্ধকারে মুচকি হাসল রবিন। ফিসফিস করে বলল, এমন রাতেই ভ্যাম্পায়ারেরা বেরোয়। সেই সিনেমাটাতে দেখোনি, দুটো টিনএজার ছেলেমেয়ে কিভাবে রক্ত খেতে বেরিয়েছিল রাত দুপুরে…

আহ, কি সব অলক্ষুণে কথা শুরু করলে…

চুপ! চাপা গলায় সাবধান করল কিশোর। ওই দেখো!

কি-কি… ভীষণ চমকে গিয়ে তোতলাতে শুরু করল মুসা।

আরে, দেখছ না? ওই যে, ওদিকে।

রবিন আর মুসাও দেখল, পা টিপে টিপে সেভারনদের কটেজের দিকে এগিয়ে চলেছে একটা ছায়ামূর্তি। হাতে ঝুলিয়ে কোন ভারী জিনিস বয়ে নিচ্ছে।

এল কোত্থেকে ও? অবাক হয়ে তাকিয়ে আছে রবিন। মাটি খুঁড়ে উদয় হলো নাকি?

ভ্যা-ভ্যা-ভ্যাম্পায়াররা যে কোনওখান থেকে…

আমি শিওর, রাস্তায় কোনখানে গাড়িটা রেখে এসেছে ও, মুসাকে থামিয়ে দিয়ে বলল কিশোর। এবং কি গাড়ি, তা-ও বলে দিতে পারি।

হঠাৎ দশদিক আলোকিত করে দিল বিদ্যুতের তীব্র নীল শিখা। ক্ষণিকের জন্যে স্পষ্ট দেখা গেল লোকটাকে। মাথায় ব্যালাক্লাভা ক্যাপ, গায়ে গাঢ় রঙের পোশাক।

সেই লোকটাই! উত্তেজিত হয়ে উঠল কিশোর।

খাইছে! আপনাআপনি মুসার মুখ থেকে বেরিয়ে গেল শব্দটা।

একদৌড়ে ঘাসে ঢাকা সবুজ জমি পেরিয়ে বাগানে ঢুকে পড়ল লোকটা।

আবার বিদ্যুৎ চমকাল। সেই সঙ্গে বিকট শব্দে বাজ পড়ল। মুখ তুলে তাকাল তিনজনেই। ওকের বড় একটা ডালে আঘাত হেনেছে বজ্র। ফুলিঙ্গ আর আগুনের কণা লাফ দিয়ে উঠে গেল কালচে ধোয়াটে আকাশে। আতঙ্কিত চিৎকার করে উড়ে গেল একঝাঁক পাখি।

ভয় পেয়েছে গোয়েন্দারাও। বিমূঢ়ের মত তাকিয়ে দেখল ভেঙে পড়ছে ডালটা।

সবার আগে সামলে নিল মুসা। এক চিৎকার দিয়ে উঠে দাঁড়াল। সামনে ছুটে গিয়ে ডাইভ দিয়ে পড়ল বনের মধ্যে, আরও ঘন গাছপালার আড়ালে। দেখাদেখি অন্য দুজনও তা-ই করল। কানফাটা শব্দ করে ভেঙে পড়ল ডালটা, একটু আগে ওরা যেখানে ছিল ঠিক সেখানে। বড় বাঁচা বেঁচেছে।

ঘাসের মধ্যে উবু হয়ে বসে আছে মুসা। কিশোর আর রবিন বসলে। জিজ্ঞেস করল, লাগেটাগেনি তো?

না, হাঁপাতে হাঁপাতে বলল কিশোর।

রবিনও জানাল লাগেনি।

 আবার গা ঘেঁষাঘেঁষি করে বসল তিনজুনে।

যা চেঁচামেচি করলাম, তিক্তকণ্ঠে বলল কিশোর, আশেপাশের দশ মাইলের মধ্যে সবাই জেনে গেছে। বসে থেকে কোন লাভ হলো না। লোকটা নিশ্চয় চলে গেছে।

না, যায়নি, মুসা বলল। ওই যে।

সেভারনদের বাগানেই আছে এখনও লোকটা। বজ্রপাত, ডাল ভেঙে পড়া আর বাতাসের শব্দে বোধহয় চেঁচামেচি কানে যায়নি তার, কিংবা গেলেও মানুষের চিৎকারটা আলাদা করে বুঝতে পারেনি। হাতের ভারী জিনিসটা দেখা যাচ্ছে না। ঝুঁকে আছে ছাউনিটার ধারে। আগুন জ্বলে উঠল। একটা মুহূর্ত আলোকিত করে রাখল লোকটার মাথা।

কি করছে? বাতাসের শব্দকে ছাপিয়ে ফিসফিস করে বলল রবিন।

বুঝতে পারছি না, মুসা বলল। তবে ভঙ্গিতে মনে হচ্ছে না ভাল কিছু।

আবার জ্বলে উঠল আগুন। তীক্ষ্ণ দৃষ্টিতে তাকিয়ে ছিল এতক্ষণ কিশোর। চিৎকার করে উঠল, সর্বনাশ! ছাউনিতে আগুন ধরিয়ে দিচ্ছে!

.

০৯.
ঝট করে সোজা হলো লোকটা। চারপাশে তাকিয়ে দেখার চেষ্টা করল কে কথা বলেছে। মোরগের মত ঘাড় কাত করে রেখেছে শোনার জন্যে।

শুনে ফেলেছে! কণ্ঠস্বর যতটা সম্ভব খাদে নামিয়ে রেখে রবিন বলল।

কেরোসিন বা পেট্রলে ভেজানো কাপড়ের টুকরোয় আগুন ধরিয়ে ছাউনির ওপর ছুঁড়ে মারল লোকটা। লাফ দিয়ে সরে দাঁড়াল লোকটা। এক মুহূর্ত তাকিয়ে দেখল আগুনটা ধরছে কিনা। তারপর ঘুরে দৌড় মারল সামনের গেটের দিকে। চোখের পলকে গেট পেরিয়ে রাস্তায় চলে গেল।

আবার আলোকিত হয়ে গেল বাগানের একটা ধার। বিদ্যুতের আলোয় নয় এবার, আগুনের। দাউ দাউ করে ধরে যাচ্ছে।

লাফিয়ে উঠে দাঁড়াল কিশোর। জলদি চলো! লম্বা ঘাস মাড়িয়ে ছুটল ছাউনির দিকে।

হোসটা ওদিকে! কাছে পৌঁছে চিৎকার করে বলল সে। পেছনের দরজার ওপাশে আছে, সকালে দেখেছি। বুঝতে পারছে তাড়াতাড়ি নেভাতে না পারলে সামার-হাউসটাতেও ধরে যাবে। রবিন, ট্যাপটা ছেড়ে দিয়ে এসো।

ট্যাপ ছাড়তে গেল রবিন। কিশোর আর রবিন মিলে দ্রুত হোসপাইপটা খুলে ফেলতে শুরু করল। পানি বেরোনোর সঙ্গে সঙ্গে আগুনের দিকে পাইপের মুখ ঘুরিয়ে দিল কিশোর। কিন্তু কমার কোন লক্ষণ নেই আগুনের। ছড়িয়ে পড়ছে দ্রুত। কেরোসিন নয়, পেট্রল ছিটিয়েছে লোকটা। শুধু পানি দিয়ে এ আগুন নেভানো যাবে না। উপায়?

মরিয়া হয়ে সামার-হাউসের দিকে তাকাল কিশোর। দরজাটা খোলা। একদৌড়ে ঢুকে পড়ল সে। গুটিয়ে রাখা পুরানো কার্পেটটা ধরে টান দিল। নড়ে উঠল ওটা। কিন্তু একা একা টেনে বের করা খুব কঠিন কাজ।

এই, এসো তো, ধরো আমার সঙ্গে!

বাইরে বের করে কার্পেট দিয়ে আগুন লাগা জায়গাগুলো ঢেকে দেয়ার চেষ্টা করল ওরা। সেটা আরও কঠিন কাজ। পুরানো আমলের কার্পেট, বেজায় ভারী। আগুনের ওপর ছুঁড়ে মেরে ছড়িয়ে দেয়া সহজ কথা নয়।

নাহ, হবে না! আশা ছেড়ে দিয়ে হাঁপাতে হাঁপাতে বলল রবিন। কিন্তু কাজ বন্ধ করল না। ওপরে ছড়াতে না পেরে কম্বলের কোণা আর ধার দিয়ে বাড়ি মারতে লাগল বেড়ার গায়ে। সেই সঙ্গে চলছে হোস দিয়ে পানি ছিটানো।

আগুনের আঁচে মুখের চামড়া আর চুল পুড়ে যাবার জোগাড় ওদের। ধোয়া বাড়ছে। ঘন হচ্ছে ক্রমে।

 কমছে, কমছে! চিৎকার করে উঠল কিশোর। থেমো না। চালিয়ে যাও।

অবশেষে নিভে এল আগুন। বাতাসে ধোয়া, পেট্রল আর কম্বল পোড়া উলের তীব্র গন্ধ। কম্বলটা আগুনের ওপর ফেলে রাখলে নতুন করে অগ্নিকান্দ্রে সৃষ্টি হতে পারে। টেনে সরিয়ে এনে পা দিয়ে মাড়িয়ে পোড়া জায়গাগুলো নিভিয়ে দিতে লাগল মুসা আর কিশোর। ছাউনির যেসব জায়গায় এখনও আগুন জ্বলছে, সেসব জায়গা লক্ষ্য করে সমানে পানি ছিটিয়ে চলল রবিন। পানি লাগলেই ছাঁৎ করে ওঠে আগুন, গলগল করে ধোয়া বেরোতে শুরু করে।

ভাগ্যিস কার্পেটটার কথা মনে পড়েছিল তোমার, স্বস্তির নিঃশ্বাস ফেলল রবিন। ধপ করে বসে কপালে হাত বোলাতে লাগল। শুধু পানি দিয়ে এই আগুন কোনমতেই নেভানো যেত না।

মুসা আর কিশোরও এসে বসল ওর পাশে। দুজনেই ক্লান্ত।

আমরা না এলে আজ এখানে কি ঘটত কে জানে, গম্ভীর স্বরে বলল কিশোর।

দেখো, কি পেয়েছি, হলুদ রঙের একটা ট্রেল ক্যান তুলে দেখাল মুসা। কোল বাঙ্কারের ওপাশে ফেলে দিয়েছিল। ঝাঁকি দিয়ে দেখিয়ে বলল, অর্ধেক ভরা এখনও। সুযোগ পেলে সারা বাড়িই পুড়িয়ে দিত আজ।

হু, মাথা দোলাল কিশোর, কটেজেও লাগাত।

আঁতকে উঠল রবিন। ভেতরে মানুষ আছে জানা সত্ত্বেও!

জানা সত্ত্বেও। বড় ভয়ঙ্কর শক্র সেভারনদের। স্বার্থ উদ্ধারের জন্যে মানুষ খুন করতেও দ্বিধা করবে না, স্পষ্টই বোঝা যাচ্ছে এখন।

চুপ করে ভাবতে লাগল তিনজনেই।

কটেজের পেছনের দরজা খুলে গেল হঠাৎ। বেরিয়ে এলেন মিস্টার আর মিসেস সেভারন। দুজনের পরনেই শোবার পোশাক। আতঙ্কিত ভাবভঙ্গি। ঘরের ভেতর থেকে আগুন লাগাটা নিশ্চয় দেখেছেন তাঁরা। সাহস করে বেরোতে বেরোতে দেরি হয়ে গেছে।

কি ঘটেছে তাদেরকে জানাল তিন গোয়েন্দা।

টর্চ জ্বেলে ছাউনির পোড়া জায়গাগুলো দেখাতে লাগল কিশোর। মাটিতে পড়ে থাকা একটা জিনিসের ওপর চোখ পড়তেই এগিয়ে গিয়ে নিচু হয়ে তুলে নিল। একটা ব্যাজ। জ্যাকেটে লাগানো ছিল। খসে পড়ে গেছে। পরে ভালমত দেখবে ভেবে পকেটে রেখে দিল ওটা সে।

ঝড় থেমে গেছে। কিন্তু আকাশের রঙ এখনও কালির মত কালো। সকাল বেলা আবার আসতে হবে, মনে মনে বলল কিশোর; এত অন্ধকারে রাতের বেলা আর কোন সূত্র খুঁজে পাওয়ার ভরসা কম।

.

কি বলে যে ধন্যবাদ দেব তোমাদের! মিসেস সেভারন বললেন। তিন গোয়েন্দাকে নিয়ে রান্নাঘরে ঢুকেছেন।

আপনাদের কার্পেটটা গেল, প্রশংসা-পর্বটা ধামাচাপা দেয়ার জন্যে বলল রবিন।

যায় যাক, মিস্টার সেভারন বললেন। পড়েই তো ছিল, বরং একটা জরুরী কাজে লাগল।

এখন তো পুলিশকে অবশ্যই জানানো দরকার, গরম চকলেটের মগে চুমুক দিতে দিতে বলল মুসা। ব্যাপারটা এখন বিপজ্জনক হয়ে গেছে। বেপরোয়া হয়ে উঠেছে ওরা। এখনও সাবধান না হলে শেষে মারাত্মক কিছু ঘটে যেতে পারে।

না, পুলিশকে জানাতে এখনও আপত্তি আছে মিস্টার সেভারনের, নিজেরাই সামলাতে পারব আমরা। তোমরা আমাদের সাহায্য করছ, এতেই হবে, পুলিশকে আর দরকার নেই।

ভুরু তুলে দুই সহকারীর দিকে তাকাল কিশোর। অসহায় ভঙ্গি করল মুসা। সেভারনদের অনুমতি ছাড়া পুলিশের কাছে যেতে পারছে না ওরা।

হাত ধোয়ার ছুতো করে বেরিয়ে গেল কিশোর। বাথরূম থেকে ফেরার পথে হলে ঢুকে টেবিলটার সামনে গিয়ে দাঁড়াল। চিঠিগুলো এখনও আগের জায়গাতেই আছে। সেভারনদের ব্ল্যাকমেল করার মাধ্যম যদি চিঠি হয়ে থাকে, অর্থাৎ চিঠি দিয়ে যদি তাদের সঙ্গে যোগাযোগ করে থাকে অগাস্ট শাজিন, তাহলে প্রমাণ জোগাড় করা সহজ হবে। তার দৃঢ় বিশ্বাস, টেলিফোন এবং চিঠি, দুভাবেই হুমকি দিয়ে সেভারনদের জ্বালাতন করছে মহিলা।

খুঁজতে শুরু করল কিশোর।

রান্নাঘরে কথা শোনা যাচ্ছে। বেরোনোর আগে রবিনকে চোখ টিপে বেরিয়েছিল কিশোর। ইঙ্গিতটা বোধহয় বুঝতে পেরেছে রবিন, বুড়োবুড়িকে কথা বলে ব্যস্ত রেখেছে। সুযোগটা কাজে লাগাল কিশোর।

প্রয়োজনীয় জিনিসটা খুঁজে পেতে সময় লাগল না। শাজিন-হ্যারিসন কোম্পানির লোগো ছাপ মারা একটা খাম। তুলে নেয়ার জন্যে হাত বাড়াল কিশোর। উত্তেজনায় কাঁপছে হাতটা।

দ্রুতহাতে খামটা খুলে চিঠি বের করে তাতে চোখ বোলাল। লিখেছে : এটাই তোমাদের শেষ সুযোগ। আমাদের প্রস্তাবে রাজি না হলে সোজা পুলিশকে গিয়ে বলব শাজিন-হ্যারিসন কোম্পানির অফিস থেকে টাকা চুরি করে সেই টাকা দিয়েই কটেজটা কিনেছে তোমাদের ছেলে জ্যাকি, টাকাগুলো সেজন্যেই পাওয়া যায়নি। কটেজটা তোমরা এমনিতেও রাখতে পারবে না, যেভাবেই হোক দখল করে নেয়া হবে; জেদ করে অহেতুক বিপদ আর ঝামেলা বাড়াবে শুধু শুধু। তারচেয়ে আমাদের প্রস্তাবে রাজি হয়ে যাওয়াই তোমাদের জন্যে সবদিক থেকে উত্তম।

তাহলে এই ব্যাপার! ভাল বুদ্ধি বের করেছে শাজিন। নিজের অজান্তেই মৃদু শিস দিয়ে উঠল কিশোর। পুলিশ যদি বিশ্বাস করে বসে চোরাই টাকা দিয়ে কটেজ কেনা হয়েছে, বাজেয়াপ্ত করবে বাড়িটা। তারপর নীলামে বেচে দেবে কোম্পানির টাকা পরিশোধ করার জন্যে। কোম্পানিই তখন কিনে নেবে কটেজ আর আশেপাশের সমস্ত জায়গা।

উত্তেজনায় বুকের মধ্যে কাঁপুনি শুরু হয়েছে কিশোরের। চিঠিটা আবার খামে ভরে রেখে দিল আগের জায়গায়।

পেছনে খুট করে শব্দ হতেই চরকির মত পাক খেয়ে ঘুরে তাকাল সে। ন্টমিক্টার সেভারন দাঁড়িয়ে আছেন। তাকিয়ে আছেন তার দিকে।

 চোখে চোখ পড়তেই রাগত স্বরে বললেন, এখানে কি করছ? ব্যক্তিগত চিঠি পড়ছিলে কেন? আমাদের মুখ থেকে শুনে কি বিশ্বাস হচ্ছিল না?

সরি… পেছন থেকে বলে উঠল রবিন। সে-ও এসে দাঁড়িয়েছে দরজায়। ওপরতলায় আমি হাত ধুতে যাওয়ার সময় ধাক্কা লেগে উল্টে পড়েছিল টেবিলটা। তুলে সোজা করে রেখেছিলাম বটে, তবে চিঠিপত্রগুলো সব মেঝে থেকে তোলা হয়নি। তাড়াহুড়োয় তখনকার মত বেরিয়ে গিয়েছিলাম। কিশোরকে বলেছি ঠিক করে সাজিয়ে রাখতে।

আটকে রাখা দমটা সশব্দে ছাড়ল কিশোর। কৃতজ্ঞ দৃষ্টিতে তাকাল রবিনের দিকে। বুদ্ধি করে বাঁচিয়ে দিল।

 সন্দেহের দৃষ্টিতে তাকাতে লাগলেন মিস্টার সেভারন। সত্যি বলছ, চিঠিগুলো পড়োনি?

অ্যাঁ… সরাসরি মিথ্যে বলতে বাধছে, একটা জবাব খুঁজে বেড়াচ্ছে। কিশোর যেটা বললে প্রশ্নটা এড়ানো যাবে, আবার মিথ্যেও বলা হবে না।

 এবার বাঁচাল মুসা। হলঘরের কথা সে শুনেছে কিনা বোঝা গেল না, রবিনের পাশে এসে দাঁড়িয়ে বলল, কিশোর, কটা বাজল খেয়াল আছে? রাত তিনটে। মা কোন কারণে আমার ঘরে আমার খোঁজ করতে গিয়ে যদি না দেখে, সারা বাড়ি মাথায় করবে…

অ্যাঁ! হাতঘড়ি দেখে আঁতকে ওঠার ভঙ্গি করল কিশোর। সেভারনের  দিকে তাকিয়ে বলল, চিঠিগুলোর জন্যে আমি দুঃখিত, মিস্টার সেভারন।

ঠিক আছে, ঠিক আছে। টেবিল থেকে চিঠির বান্ডিল তুলে নিলেন মিস্টার সেভারন। হলুদ লোগোওয়ালা চিঠিটা বের করে তীক্ষ্ণ দৃষ্টিতে তাকিয়ে রইলেন সেটার দিকে। বোধহয় বোঝার চেষ্টা করলেন খোলা হয়েছে কিনা। নীরস কণ্ঠে বললেন, যতবারই আসা যাওয়া করি এখান দিয়ে, চিঠিগুলো চোখে পড়ে, দেখতে দেখতে বিরক্ত হয়ে গেছি…

গটমট করে গিয়ে রান্নাঘরে ঢুকলেন। কয়লার চুলার ঢাকনা খোলার শব্দ শুনল তিন গোয়েন্দা, তারপর সশব্দে বন্ধ হলো আবার।

পুড়িয়ে ফেললেন! চোখের চারপাশ কুঁচকে গেছে রবিনের।

নিরাশ ভঙ্গিতে মাথা নাড়তে নাড়তে কিশোর বলল, বোকার মত প্রমাণগুলোকে নষ্ট করলেন। দাঁড়িয়ে থেকে লাভ নেই আমাদের। চলল, যাই।

ওরা বেরোনোর সময় সামনের দরজা লাগিয়ে দিতে এলেন মিসেস সেভারন। কিশোর বলল, যোগাযোগ রাখবেন। সাহায্যের প্রয়োজন মনে করলে খবর দেবেন আমাদের।

.

রাস্তায় বেরিয়ে জিজ্ঞেস করল রবিন, চিঠিটাতে কি লেখা ছিল?

জানাল কিশোর।

খাইছে! আঁতকে উঠল মুসা। এত্তবড় শয়তান মহিলা তো আর দেখিনি! আমরা এখন কি করব?

ওই মহিলার বিরুদ্ধে প্রমাণ জোগাড় করব। জ্যাকিকে যে ফাসানো হয়েছে, এটা প্রমাণ করতে পারলে ওকে তো বের করা যাবেই, মহিলাকেও জেলের ভাত খাওয়ানো যাবে। তাতে সেভারনদের বাড়িটাও বাঁচবে।

কিন্তু কিভাবে সেটা সম্ভব?

শাজিন-হ্যারিসন কোম্পানির অফিসে গিয়ে তদন্ত করা ছাড়া তো আর কোন উপায় দেখছি না।

গেলেই কি আর তদন্ত করতে দেবে নাকি?

না, দেবে না। গোপনে করতে হবে কাজটা।

কিন্তু ঢোকার জন্যেও তো একটা ছুতো দরকার, রবিন বলল। এই, এক কাজ করলে কেমন হয়? স্কুলের প্রোজেক্টের কাজ নিয়ে গেছি বলব। বলব, রকি বীচের উন্নয়ন নিয়ে বিল্ডিং কোম্পানিগুলো কি ভাবনা-চিন্তা করছে সেটা জানতে গেছি। সুযোগ দিলে অগাস্ট শাজিনের একটা সাক্ষাঙ্কারও নেব।

বুদ্ধিটা ভালই। কিন্তু…

কিন্তু কি?

ব্যালাক্লাভা পরে এসেছিল যে লোকটা, সে তখন অফিসে থাকলে আমাদের চিনে ফেলবে।

মুসাকে সঙ্গে সঙ্গে চিনবে, এটা ঠিক। আমাদের দুজনকে না-ও চিনতে পারে। ওকে নেব না, তাইলেই হবে। কিংবা আরও এক কাজ করা যায়, আমি একাই যাব। রাস্তায় গাড়িটা ছুটে আসার সময় তুমি সামনে ছিলে, তোমাকে দেখার সম্ভাবনা বেশি; আমাকে কম, তাই আমি একা…

তারপরেও ঝুঁকি থেকে যায়…

গোয়েন্দাগিরিতে ঝুঁকি থাকবেই, তাই বলে কি পিছিয়ে যেতে হবে? বহুবার বলা কিশোরের কথাটাই কিশোরকে ফিরিয়ে দিল রবিন।

হেসে ফেলল কিশোর, নিলে একচোট। ঠিকই বলেছ, ঝুঁকির ভয়ে পিছিয়ে গেলে গোয়েন্দাগিরি ছেড়ে দেয়া উচিত।

তাহলে কখন যাচ্ছি?

কাল সকালেই যাও।

.

১০.
পরদিন সকালে ওল্ড প্যাসিফিক স্ট্রীটের এক কানাগলিতে ঢুকল রবিন। ঠিকানা দেখে বাড়িটা খুঁজে বের করতে সময় লাগল না। বাড়ির পেছনে নদী। কিংবা বলা যায় নদীর পাড়ে বাড়িটা, মুখটা অবশ্য রাস্তার দিকে ফেরানো। সামনের দরজায় একটা নোটিশ টানানো, তাতে বলা হয়েছে লিফট নষ্ট। পড়তে গিয়ে একটা জিনিস চোখে পড়ল রবিনের। ইংরেজিতে টাইপ করা লেখাগুলোর ও অক্ষরটা সবখানেই ক্যাপিটাল লেটারে! সেভারনদের বাড়িতে পাওয়া চিঠির লেখার মত! কাজে লাগতে পারে ভেবে নোটিশটা ছিঁড়ে নিয়ে পকেটে রেখে দিল সে।

সাবধানে ঠেলা দিল দরজায়। কাচকোচ করে খুলে গেল পাল্লা। ভেতরে ঢুকল সে। স্লান আলোকিত একটা হলওয়ে।

সামনে ঘোরানো সিঁড়ি উঠে গেছে। সিঁড়ির রেলিঙের বার্নিশ নষ্ট হয়ে গেছে, চটা উঠে গেছে কাঠের। লিফটের দরজায় আরেকটা নোটিশ : লিফট অচল।

নাক কুঁচকাল রবিন। বহুকাল ধরে পরিষ্কার না করলে, অযত্ন অবহেলায় ফেলে রাখলে এ রকম গন্ধ হয়।

সিঁড়ির পাশে দেয়ালে প্লাস্টিকের ফলকে লেখা রয়েছে, শাজিন-হ্যারিসন কোম্পানির অফিসটা তিনতলায়।

সিঁড়ি বেয়ে উঠতে শুরু করল সে। পেছনে পায়ের শব্দ শোনা গেল। ফিরে তাকিয়ে কাউকে দেখল না। একটা দরজা বন্ধ হবার শব্দ হলো। তারপর চুপচাপ।

নিচতলা কিংবা দোতলার অন্য কোন অফিসে ঢুকেছে লোকটা। চেপে রাখা নিঃশ্বাসটা ফেলে আবার উঠতে শুরু করল সে।

তিনতলায় উঠে সামনে একটা দরজা দেখতে পেল। দ্বিধা করে ঠেলা দিল। পাল্লায়। খুলে যেতে ভেতরে পা রাখল।

অফিস নয়, ঢুকেছে একটা ছোট রান্নাঘরে। আসবাবপত্র নেই বললেই চলে। এখানেও অযত্নের ছাপ। নোংরা। একদিকের দেয়াল ঘেঁষে সিংক। ছোট একটা টেবিলে রাখা একটা কালি লাগা কেটলি, পাশে চা-পাতার ব্যাগ। গোটা তিনেক কাপ-পিরিচ আছে।

মেঝেতে চোখ পড়ল ওর। আটকে গেল দৃষ্টি। ধুলোয় ঢাকা ময়লা। মেঝেতে জুতোর ছাপগুলো চেনা চেনা লাগল। কোথায় দেখেছে? মনে পড়ল। সেভারনদের বাগানে। জুতোর সোল অবিকল এক রকম। গোড়ালিতে গোল গোল চক্র। রাতের বেলা চুরি করে যে লোক বাগানে ঢুকেছিল সে এসেছিল এ ঘরে! বিশ্বাস করতে ইচ্ছে হচ্ছে না। তবু চোখের সামনে দেখতে পাচ্ছে অকাট্য প্রমাণ। একই ডিজাইনের জুতো অনেকেই পরতে পারে ভেবে উড়িয়ে দেবার চেষ্টা করল সম্ভাবনাটা, কিন্তু খুঁতখুতি গেল না মন থেকে। এককোণে। একটা কাঠের আলমারি দেখে এগিয়ে গিয়ে দরজা খুলল। ভেতরে হুক থেকে ঝুলছে একটা কালো রঙের জ্যাকেট। ঘরের একমাত্র জানালাটায় উঁকি দিয়ে বাইরে একটা ফায়ার এসকেপ দেখতে পেল।

এ ঘরে আর কিছু দেখার নেই। তবে যা দেখেছে, অনেক। বেরিয়ে এল রান্নাঘর থেকে। পাশে দুটো দরজার পরে আরেকটা দরজা দেখল, পাল্লার গায়ে লেখা রয়েছে অফিস।

দম নিয়ে আস্তে করে টোকা দিল দরজায়। সাড়া এল ভেতর থেকে, আসুন।

পাল্লাটা ফাঁক করে মাথা ঢুকিয়ে দিয়ে বলল সে, হাই।

টেলিফোনের রিসিভার কানে ঠেকিয়ে বসে আছে এক তরুণী, রিসিপশনিস্ট। রবিনের দিকে তাকিয়ে নীরবে হাসল, চেয়ার দেখিয়ে বসতে ইশারা করল।

হাতের ফাইলটা কোলের ওপর রেখে নিরীহ ভঙ্গিতে বসে পড়ল রবিন। চারপাশে তাকাতে গিয়ে চোখ পড়ল পাশের একটা দরজার ওপর, তাতে নেমপ্লেটে লেখা অগাস্ট শাজিন-এর নাম। সামান্য ফাঁক হয়ে আছে পাল্লাটা। টেবিলে রাখা একটা টাইপরাইটারের খানিকটা দেখা যাচ্ছে।

হ্যাঁ হ্যাঁ, ফোনে কথা বলছে তরুণী। কাল রেডি হবে? হবে তো?…ঠিক আছে, আমি নিজেই আসব নিতে…না ভাই, তাড়াতাড়ি দরকার। বড় অসুবিধার মধ্যে আছি। শর্টহ্যান্ডে ডিকটেশন নিতে নিতে আর ভাঙা টাইপরাইটার দিয়ে টাইপ করতে করতে জান শেষ হয়ে গেল।

ডেস্কে রাখা কতগুলো কাগজ দেখতে পেল রবিন। শর্টহ্যান্ডে কি সব লেখা।

ধন্যবাদ, বলে ফোনটা নামিয়ে রাখল তরুণী। রবিনের দিকে তাকাল, বলো?

কাশি দিয়ে গলা পরিষ্কার করল রবিন। মনে মনে গুছিয়ে নিল কথাগুলো। বলল, আমার নাম রবিন মিলফোর্ড। স্কুলের একটা প্রোজেক্টের জন্যে তথ্য জোগাড় করতে এসেছি আমি। স্থানীয় কন্ট্রাক্টর আর বিল্ডাররা আগামীতে শহরটাকে উন্নত করার জন্যে কি কি প্ল্যান করেছে সে-সম্পর্কে জানতে চাই। আগামী দশ বছরে কি কি করছে তারা।

রবিনের কথা শুনে খুশি মনে হলো রিসিপশনিস্টকে। অনেক কাজই করবে, অন্তত আমাদের কোম্পানি। শহরের পশ্চিম ধারে বড় বড় কতগুলো শপিং সেন্টার আর হাউজিং এস্টেট বানানোর পরিকল্পনা আছে আমাদের। কিন্তু সমস্যা হয়েছে জায়গা নিয়ে। কিছু কিছু বাসিন্দা তাদের জায়গা বিক্রি করতে নারাজ। কোনমতেই তাদের বোঝানো যাচ্ছে না।

তাই নাকি? ভুরু উঁচু করল রবিন। তাইলে তো আর হচ্ছে না।

দ্বিধা করল রিসিপশনিস্ট। অবশ্য, মিসেস শাজিন চেষ্টা চালিয়ে যাচ্ছেন। একবার যেটা ধরেন সেটা শেষ না করে তিনি ছাড়েন না। ম্যানিলা রোডের ধারে যে বন আছে, ম্যানিলা উড, সেটা পরিষ্কার করে একটা ইন্ডাস্ট্রিয়াল পার্ক বানানোরও ইচ্ছে আছে তাঁর। সবচেয়ে ঝামেলাটা হচ্ছে ওখানকার জমি নিয়েই।

কান খাড়া করে ফেলল রবিন। কি ধরনের ঝামেলা?

এক বুড়োর অনেকখানি জায়গা আছে ওখানে। সে ওটা ছাড়তে চাইছে না। এদিকে ভূমি অফিস থেকে নোটিশ দিয়ে দিয়েছে আগামী তিন দিনের মধ্যে যদি মালিকানার দলিল দাখিল করতে না পারেন মিসেস শাজিন, ওই জায়গার মালিক আর হতে পারবেন না। অনুমতিপত্র বাতিল করতে হবে। আবার নতুন করে দরখাস্ত করতে হবে তাকে।

হু, নিজের জায়গা না হলে ঝামেলাই। অন্যের জায়গার ওপর কিছু করার চিন্তা করে আগে থেকেই প্ল্যান করে বসে থাকার কোন মানে হয় না।

তা ঠিক, নড়েচড়ে উঠল রিসিপশনিস্ট। তোমার বোধহয় আরও কিছু জানা বাকি আছে? এক কাজ করো, পেছনের অফিসটায় চলে যাও। অনেক পরিকল্পনার নীলনকশা আর তথ্য লেখা কাগজ দেয়ালে সাটানো আছে, ওগুলো দেখে জেনে নাওগে। আমার জরুরী কাজ আছে। ডেস্কে রাখা কাগজগুলো দেখিয়ে বলল, এ চিঠিগুলো টাইপ করতে হবে। মিসেস শাজিন এসে ঠিকমত না পেলে রেগে যাবেন।

অনেক ধন্যবাদ আপনাকে, উত্তেজনা চেপে রাখার যথাসাধ্য চেষ্টা করছে রবিন। এ ভাবে তাকে ঢালাও সুযোগ দিয়ে দেবে রিসিপশনিস্ট, ভাবতে ন্টপারেনি।

ইচ্ছে করলে ফটোকপিও করে নিতে পারো, তরুণী বলল। পুরানো প্ল্যানের কপিও পাবে তাকে রাখা ফাইলে। সেগুলোও দেখতে পারো। ফাইলিং কেবিনেটের পাশেই পাবে ফটোকপির মেশিন।

রিসিপশনিস্টকে আরও একবার ধন্যবাদ দিল রবিন।

পেছনের ঘরে এসে ঢুকল। কাগজপত্র দেখে দেখে দ্রুত কিছু নোট নিল। যদি রিসিপশনিস্ট দেখতে চায় যাতে দেখাতে পারে। কোন নোটই না নিলে সন্দেহ করে বসতে পারে। এখান থেকেই শুনতে পেল টেলিফোন বাজছে। রিসিপশনিস্টের কথা কানে এল।

ডেড ফাইলস লেখা কেবিনেটটা টান দিয়ে খুলল রবিন। কাগজপত্র ঘাটতে শুরু করল। গায়ে জারভিস লিখে রাখা একটা ফাইল দৃষ্টি আকর্ষণ করল। মনে পড়ল সেভারনদের আগে কটেজটার মালিক ছিল জারভিস নামে এক লোক।

ফাইলটা বের করে এনে খুলল সে। সেভারনদের জায়গাটাতে কি করা হবে, তার দুটো প্ল্যান পাওয়া গেল। মেশিনে ঢুকিয়ে দুটো প্ল্যানেরই একটা করে কপি করে নিল সে। আরও কিছু কাগজপত্রের কপি করে নিল, যাতে রিসিপশনিস্ট দেখলেও বুঝতে না পারে ঠিক কোন কাগজগুলোতে রবিনের আগ্রহ। ফাইলগুলো আবার ঢুকিয়ে রাখল আগের জায়গায়। রাখতে গিয়েই নজরে পড়ল আরেকটা সবুজ ফাইল। কৌতূহলী হয়ে বের করে আনতে যাবে এই সময় অফিসরুমে কথা শোনা গেল।

চলে এসেছেন, রিসিপশনিস্ট বলল। এত সকালে আসবেন তা তো বলেননি।

হ্যাঁ, ডরোথি, আসতে হলো, শোনা গেল অস্বাভাবিক তীক্ষ্ণ একটা কণ্ঠ। জরুরী আরও কয়েকটা চিঠি লিখতে হবে। ডিকটেশন মেশিন আর কম্পিউটারটা এসেছে?

না, রেডি হয়নি এখনও। কাল গিয়ে আনতে বলেছে।

তাই নাকি। তাহলে তো মুশকিল হয়ে গেল…

নিশ্চয় অগাস্ট শাজিন। দেখার জন্যে দরজা ফাঁক করে উঁকি দিল রবিন। কালো জিনস আর কালো শার্ট পরা লম্বা এক মহিলা দাঁড়িয়ে আছে শাজিনের অফিসের সামনে। একটা হাত দরজার নবে। কুচকুচে কালো চুল। চোখও তেমনি কালো। গায়ের রঙ মোমের মত সাদা। ঠোঁটে টুকটুকে লাল লিপস্টিক। হরর ছবির ভ্যাম্পায়ারের কথা মনে পড়িয়ে দেয়-ড্রাকুলার স্ত্রী।

মাথার চুল সরানোর জন্যে হাত তুলল শাজিন। হাতের তালুতে প্লাস্টার। দেখতে পেল রবিন। যখম-টখম হলে এ রকম প্লাস্টার লাগায়।

ডরোথি, এক কাপ কফি দেবে? আর আগের চিঠিগুলো নিয়ে এসো তো। একটু আমার অফিসে। কিছু অদল-বদল দরকার।

অফিসে ঢুকে দরজা লাগিয়ে দিল শাজিন। আর দেরি করল না রবিন। বেরিয়ে এল পেছনের ঘর থেকে।

পেয়েছ? হেসে জিজ্ঞেস করল ডরোথি।

হ্যাঁ, নিচুস্বরে জবাব দিল রবিন। অনেক ধন্যবাদ আপনাকে। কয়েকটা কাগজের কপিও করে নিয়েছি। দেখতে চান?

ডরোথি দেখতে না চাইলেই খুশি হয় রবিন। ভয় পাচ্ছে, কোন সময় বেরিয়ে চলে আসে শাজিন, দেখে ফেলে তাকে। আপাতত ওর সামনে পড়তে চায় না। মহিলাকে দেখেই ওর সামনে যাওয়ার চিন্তাটা বাদ দিয়ে দিয়েছে সে। থাক তো সাক্ষাৎকার নেয়া।

হাত নাড়ল ডরোথি, লাগবে না। নিয়ে যাও।

আরও একবার ধন্যবাদ আর সেই সঙ্গে গুডবাই জানিয়ে তাড়াতাড়ি অফিস থেকে বেরিয়ে এল রবিন। দ্রুতপায়ে নিচে নামতে শুরু করল।

বাইরে বেরিয়ে ঘড়ি দেখল। অনেকক্ষণ লাগিয়ে দিয়েছে। চিন্তায় পড়ে গেছে নিশ্চয় মুসা আর কিশোর।

.

ম্যানিলা রোডে উন্নয়নের প্ল্যানটা পাওনি? জানতে চাইল কিশোর। তিন গোয়েন্দার ওঅর্কশপে বসেছে ওরা।

না, মাথা নাড়ল রবিন। ডিস্ট্রিক্ট কাউন্সিলের অফিসেই রয়ে গেছে হয়তো এখনও। রিসিপশনিস্ট বলল, তিনদিনের মধ্যে জমির মালিকানার দলিল জমা দিতে না পারলে ওদের অনুমতিপত্র বাতিল হয়ে যাবে।

এ জন্যেই মরিয়া হয়ে উঠেছে ড্রাকুলাটা, মুসা বলল। রবিনের মুখে শাজিনের বর্ণনা শুনে প্রথমে তার সন্দেহ হয়েছিল, মহিলাটা আসল ড্রাকুলাই নয় তো? তবে পরে মনে পড়েছে, আসল ভ্যাম্পায়াররা দিনের আলোয় বেরোতে পারে না। শাজিন বেরিয়েছে, তারমানে সে আসল ভ্যাম্পায়ার নয়, মানুষরূপী ভ্যাম্পায়ার-নইলে সেভারনদের মত এত নিরীহ বুড়ো মানুষকে অত্যাচার করতে পারে! তবে তার মতে আসল ভ্যাম্পায়ারের চেয়ে মানুষ-ভ্যাম্পায়াররা অনেক বেশি খারাপ।

ছিড়ে আনা নোটিশটা দেখল কিশোর। সেভারনদের হুমকি দিয়ে লেখা নোটটা বের করল। দুটোতেই ও অক্ষরটা অবিকল এক রকম।

শাজিনের টেবিলে একটা পুরানো টাইপরাইটার দেখেছি, রবিন জানাল, নিশ্চয় ওটা দিয়ে টাইপ করেছে। ওদের কম্পিউটার বোধহয় খারাপ হয়ে গেছে বা কোন কিছু, পচা টাইপরাইটার দিয়ে তাই চিঠি টাইপ করেছে।

হু! মাথা দোলাল কিশোর। তাহলে রান্নঘরের মেঝেতে জুতোর ছাপও দেখেছ?

হ্যাঁ। যে লোক রাতে এসে সেভারনদের বাগান তছনছ করেছে, সেই লোক ঢুকেছিল শাজিনের অফিসের রান্নাঘরে, জ্যাকেট লুকিয়ে রেখেছে আলমারিতে।

এক মুহূর্ত চুপচাপ নিচের ঠোঁটে চিমটি কাটার পর হঠাৎ জিজ্ঞেস করল কিশোর, সেভারনদের কটেজের নকশাটা কপি করে এনেছ কেন?

কৌতূহল হলো, তাই। ভাবলাম, নকশা দেখে সেলার আর ভূতুড়ে ঘরটায় খোঁজাখুঁজি করতে সুবিধে হবে।

হু! চিন্তিত ভঙ্গিতে নিচের ঠোঁটে চিমটি কাটল কিশোর। মুহূর্তে অন্যমনস্ক হয়ে পড়েছে, হারিয়ে গেছে গভীর চিন্তায়।

১১.
 পরদিন সকালে ফায়ারের পিঠে চেপে সেভারনদের বাড়ি রওনা হলো মুসা।

সুন্দর সকাল। মাঠ আর ঝোপঝাড় থেকে ওঠা ভোরের কুয়াশায় সবে প্রবেশ করতে আরম্ভ করেছে সোনালি রোদের বর্শা। দৃপ্ত পায়ে হেঁটে চলেছে পেশীবহুল, খয়েরী রঙের ঘোড়াটা।

সামনে ঝুঁকে চকচকে গলাটায় চাপড়ে দিয়ে বলল মুসা, কতদিন ঠিকমত দৌড়াই না, নারে? জায়গাই নেই সেরকম। আজ পেয়েছি। মনের সুখে দৌড়ে নেব।

যেন মুসার কথা বুঝে সায় দিতেই মাথা ঝাড়ল ফায়ার।

কটেজের পাশ দিয়ে ওকে নিয়ে বনের দিকে এগোল মুসা। নেচে নেচে এগোচ্ছে ফায়ার। নাক উঁচু করে দুই ফুটো ছড়িয়ে তাজা বাতাস টানল বুক বেভরে, অস্থির ভঙ্গিতে মাথা ঝাড়ল আরেকবার

অত অস্থির হচ্ছিস কেন? আদর করে ওর গলায় হাত বুলিয়ে দিল মুসা, জায়গামত আসিনি এখনও। শক্ত করে জিনের ওপর চেপে বসল সে। লাগামটায় আঙুলের চাপ শক্ত করে পা টান টান করে দিল রেকাবে। দৌড়ানোর জন্যে তৈরি হচ্ছে।

গেট পেরিয়ে এসেই হাতে পেঁচিয়ে খাটো করে ফেলল লাগামটা। জোরে চলার ইঙ্গিত করল ফায়ারকে। মুসাদের বাড়ি থেকে হেঁটে এসে ইতিমধ্যেই গা গরম হয়ে গেছে ঘোড়াটার। মুহূর্তে দৌড়ানো শুরু করল।

দক্ষ ঘোড়সওয়ারের মত ওকে নিয়ন্ত্রণে রাখল মুসা। বেশি জোরেও ছুটল; বেশি আস্তেও না। হেসে বলল, ওভাবে পেশী ফোলাচ্ছিস কেন? উড়তে চাস? থাক, পঙ্খীরাজ হওয়ার দরকার নেই। যেভাবে বলছি সেভাবেই চল।

কিন্তু জোরে ছোটার জন্যে মরিয়া হয়ে উঠল ঘোড়াটা। শেষে রাশ খানিকটা ঢিল করে ওকে ছুটতে দিল মুসা। মুহূর্তে যেন উড়ে এসে বনের রাস্তায় ঢুকল ফায়ার। সামনে ঝুঁকে বসে রইল মুসা। রেকাবে আরও টান টান হয়ে গেছে পা। সে-ও ছোটার জন্যে প্রস্তুত। কিন্তু অচেনা পথে জোরে ছুটতে অস্বস্তি হতে লাগল তার। দৌড়ানো থামাল হায়ারের। দুলকি চালে চলল কয়েক মিনিট। শেষে আবার হাঁটাতে শুরু করল আগের মত। হাত লম্বা করে আস্তে চাপড়ে দিল ঘোড়াটার ঘামে ভেজা ঘাড়।

দারুণ ছুটতে পারিস তুই, ফায়ার! হাতের উল্টো পিঠ দিয়ে নিজের কপাল থেকেও ঘাম মুছল মুসা। সত্যি, প্রশংসা করার মত!

রেকাবে পায়ের ভর রেখে উঠে দাঁড়াল সে। পা দুটো ছড়ানোর জন্যে। চোখে পড়ল সাদা ভ্যানটা। আগের দিন যেখানে ছিল, ঠিক সেখানেই দাঁড়িয়ে আছে।

 এখানে কি করছে ও, এত সকালে! প্রথমেই এই ভাবনাটা এল মুসার মাথায়। নিশ্চয় উঁকিঝুঁকি মারতে এসেছে সেভারনদের বাড়িতে। আরও অঘটন দুটানোর তালে আছে।

ঘোড়া থেকে নামল সে। মাথার টুপিটা খুলে একটা গাছের ডালে ঝুলিয়ে রাখল। ফায়ারকে বাঁধল গাছের সঙ্গে। গলাটা চাপড়ে দিয়ে বলল, থাক এখানে, ফায়ার, ঘাস খা। আমি গিয়ে ভ্যানটা দেখে আসি। বেশিক্ষণ লাগবে না।

ঝোপের মধ্যে ঢুকে পড়ল সে। যতটা সম্ভব নিঃশব্দে এগোল গাড়িটার দিকে। পেছনে আঁকা সেই লোগো, এখন আর অপরিচিত নয়। জানালা দিয়ে ভেতরে দেখল। পেছন দিকে এসে হাতল ধরে মোচড় দিতেই খুলে গেল। দরজাটা।

খাইছে! আপনমনেই বলে উঠল সে, ভাগ্যটা ভালই আমার!

আশেপাশে কেউ আছে কিনা দেখে নিয়ে উঠে বসল ভ্যানের মধ্যে। লাগিয়ে দিল দরজাটা।

মেঝেতে পড়ে আছে একটা শটগান। পাশে রাখা এক বাক্স কার্তুজ। জান কি দেখবে, তবু সন্দেহ নিরসনের জন্যে ডালাটা খুলে দেখল। সেদিন এই কার্তুজ দিয়েই গুলি করা হয়েছিল। সন্দেহ নেই। দুটো কার্তুজ তুলে নিয়ে পকেটে রাখল। চোখ বোলাল আর কি আছে দেখার জন্যে। এক কোণে একটা প্লাস্টিকের কনটেইনার, গায়ে মড়ার খুলি আর ক্রসবোন আঁকা স্টিকার লাগানো। মুখটা খুলে গন্ধ শুকল। পোকা মারার বিষ। একই রকম গন্ধ পাওয়া গিয়েছিল সেভারনদের বাগানের পুকুরে।

হাসি ফুটল মুসার ঠোঁটে। ঘুরতে এসে শাজিনদের বিরুদ্ধে এ রকম জোরাল প্রমাণ পেয়ে যাবে আশা করেনি। ভ্যান-চালকের চেহারাটা এখন দেখা দরকার, চিনে নেয়া দরকার, তারপর নিশ্চিন্তে বাড়ি ফিরে যেতে পারে।

গাড়ি থেকে নামতে যাবে, এই সময় কানে এল পায়ের শব্দ। ঝট করে মাথা নামিয়ে ফেলল সে। ড্রাইভারের পাশের দরজা খুলে গেল। আতঙ্কিত হয়ে শুনতে পেল, ইগনিশনে চাবি ঢোকানোর শব্দ এবং তারপর ইঞ্জিনের গর্জে ওঠা। মুসা কোন কিছু করার আগেই চলতে শুরু করল গাড়ি। গতি বেড়ে গেল মুহর্তে। অসহায় হয়ে গুটিসুটি হয়ে পড়ে থাকা ছাড়া আর কোন উপায় নেই।

.

একভাবে পড়ে আছে মুসা। মাথা তুললেই আয়নায় তাকে দেখে ফেলবে। ড্রাইভার। ফলে লোকটার চেহারা দেখার জন্যেও মাথা তুলতে পারছে না।

মিনিট দশেক এক গতিতে গাড়ি চালিয়ে এসে ব্রেক কষে গাড়ি থামাল ড্রাইভার। দরজা খুলে নামল। দড়াম করে লাগিয়ে দিল। সরে যেতে লাগল পায়ের শব্দ।

 সব যখন চুপচাপ হয়ে গেল আবার, আস্তে মাথা তুলল মুসা। পেছনের জানালা দিয়ে তাকাল। রাস্তার ধারে বড় একটা বাড়ির সামনে থেমেছে গাড়িটা। রাস্তাটার দুই ধারেই গাছের সারি।

কোথায় এল সে? আশেপাশে তাকিয়ে চিনতে পারল না জায়গাটা। ড্রাইভারকে দেখা গেল না, তবে বাড়ির দোতলার জানালায় ছায়া নড়তে দেখল। জানালার কাছে দাঁড়িয়ে আছে কেউ।

আলো লাগছে চোখে। কপালের সামনে হাত এনে রোদ বাঁচিয়ে ভালমত তাকাল। জানালার সামনে দাঁড়িয়ে হাত-আয়নায় চেহারা দেখে ঠোঁটে লিপস্টিক লাগাচ্ছে এক মহিলা। লম্বা কালো চুল, মোমের মত সাদা চামড়া। শাজিনকে দেখেনি সে, রবিনের কাছে চেহারার বর্ণনা শুনেছে। মহিলাকে দেখেই এখন বুঝল, ও শাজিন ছাড়া আর কেউ নয়। ভ্যাম্পায়ারের কথা ভেবে কাঁটা দিল গায়ে। দিনের বেলা বেরোয় না ওই রক্তচোষা ভূত মনকে বুঝিয়ে জোর করে ভয় তাড়াল।

জানালার কাছ থেকে মহিলা সরে যেতেই দরজাটা খুলল সে। লাফ দিয়ে নামল। আবার লাগিয়ে দিল দরজা। কাঁধের ওপর দিয়ে ফিরে তাকিয়ে দেখল কেউ লক্ষ করছে কিনা। সরে এসে ভ্যানটাকে সামনে রেখে আড়াল করে বসে তাকাল আবার বাড়িটার দিকে।

চিৎকার শোনা গেল এই সময়। দেখল বাগানের রাস্তা ধরে তার দিকেই দৌড়ে আসছে মহিলা। বোঝা গেল, কোনভাবে দেখে ফেলেছে।

আর বসে থাকতে সাহস করল না মুসা। উঠেই দিল দৌড়।

এই এই, শোনো! চিৎকার করে ডাকল মহিলা।

 ফিরেও তাকাল না মুসা।

.

রাস্তার শেষ মাথায় দেখতে পেল একটা পাবলিক পার্কে ঢোকার লোহার গেট। ওর মধ্যে ঢুকে পড়তে পারলে গাছের আড়ালে বা অন্য কোথাও লুকাতে পারবে। ফিরে তাকাল কাঁধের ওপর দিয়ে। পেছন পেছন দৌড়ে আসছে মহিলা। কপালের ঘাম মুছতে মুছতে ভাবল মুসা, ফায়ার কাছাকাছি থাকলে লাফ দিয়ে গিয়ে এখন ওর পিঠে চড়ে বসতে পারত।

পার্কের মধ্যে এক জায়গায় ছুটাছুটি করে খেলছে বাচ্চারা। তাদের কাছে দৌড়ে এসে একটা স্লিপারের আড়ালে বসে পড়ল মুসা। আশা করল তাকে দেখতে পাবে না মহিলা।

কৌতূহলী দৃষ্টিতে তার দিকে তাকাতে লাগল কয়েকটা ছেলেমেয়ে। ওদের দিকে তাকিয়ে হাসল সে। ঠোঁটে আঙুল রেখে চুপ থাকতে ইশারা করল। আস্তে করে মাথা বের করে গেটের দিকে তাকিয়ে দেখল দ্বিধান্বিত হয়ে দাঁড়িয়ে আছে মহিলা। কয়েকটা অস্বস্তিকর মুহূর্ত। তারপর ঘুরে দাঁড়িয়ে যেদিক থেকে এসেছিল আবার সেদিকে হেঁটে চলল মহিলা।

হাপ ছাড়ল মুসা।

আরও কয়েক সেকেন্ড অপেক্ষা করে উঠে দাঁড়াল। রুমাল বের করে মুখের ঘাম মুহল। এদিক ওদিক তাকাতে লাগল। তাকে ঘিরে ভিড় জমাতে শুরু করেছে বাচ্চারা। একটু আগে যেটা স্বস্তির কারণ হত, সেটা এখন বিরাট অস্বস্তি। তাড়াতাড়ি হাঁটতে শুরু করল উল্টোদিকের গেটের দিকে। প্রথমে জানতে হবে কোন জায়গায় তাকে নিয়ে এলেছে শাজিন, তারপর যেতে হবে। ফায়ারকে আনতে।

 পার্ক থেকে বেরোতে গেটের ওপরের লেখা দেখে জানতে পারল, জায়গাটার নাম অগাস্টভিল।

ম্যানিলা রোডে পৌঁছে বনের ভেতর থেকে ফায়ারকে নিয়ে বেরিয়ে আসার সময় আরেক ঘটনা ঘটল। ঝোপের ভেতর থেকে হঠাৎ করে সামনে এসে দাঁড়াল সেই লোকটা, দূরবীন হাতে যাকে সেদিন সেভারনদের বাড়ির ওপর নজর রাখতে দেখা গিয়েছিল। এমন করে বেরোল, চমকে দিল ঘোড়াটাকে, ঘাবড়ে গিয়ে উধ্বশ্বাসে দৌড়াতে শুরু করল ওটা। কয়েকবার, পিঠ থেকে পড়তে পড়তে বাঁচল মুসা।

.

১২.
সকালবেলা এত কিছু করে ফিরে আসার পর সেদিন আর সেভারনদের বাড়িতে যেতে ইচ্ছে করল না তার। রবিনও কাজে ব্যস্ত, ফোনে কিশোরকে জানিয়ে দিল, সে-ও যেতে পারবে না।

বিকেল বেলা ইয়ার্ডে এসে সকালের সমস্ত ঘটনার কথা কিশোরকে খুলে বলল মুসা।

শনিবার সকালে নাস্তা সেরেই সেভারনদের বাড়িতে রওনা হলো তিন গোয়েন্দা। আগের দিন বিকেলে ফোনে যোগাযোগ করার অনেক চেষ্টা করেছে কিশোর। লাইন না পেয়ে শেষে অপারেটরকে জিজ্ঞেস করে জেনেছে, তাঁদের ফোন নষ্ট।

আজ নিশ্চয় মেরামত করে ফেলবে, সাইকেল চালাতে চালাতে দুই সহকারীকে বলল কিশোর।

কটেজে পৌঁছে দরজায় বার বার টোকা দিয়েও কোন সাড়া পেল না।

মিসেস সেভারন! চিৎকার করে ডাকল কিশোর। সিঁড়ির গোড়ায় পড়ে থাকতে দেখল দুধের দুটো খালি বোতল। একটাতে একটা ভাজ করা কাগজ রবারের ব্যান্ড দিয়ে আটকানো। জানালার দিকে তাকিয়ে আবার চিৎকার করে বলল সে, মিসেস সেভারন, আমি কিশোর!

কান পেতে অপেক্ষা করতে লাগল।

কই, কেউ তো জবাব দিচ্ছে না, মুসাও মোরগের মত ঘাড় বাকা করে কান পেতে রেখেছে।

ঘুম থেকে ওঠেননি হয়তো এখনও, হাতঘড়ি দেখল রবিন। এখনও অনেক সকাল। বেশি তাড়াতাড়ি চলে এসেছি।

দরজার সামনে দাঁড়িয়ে রইল তিনজনে। কি করবে বুঝতে পারছে না। গাড়ি নিয়ে হাজির হলো দুধওয়ালা। গাড়ি থেকে নেমে দুধের বোতলের খাঁচা হাতে শিস দিতে দিতে এগোল কটেজের দিকে।

হাই, তার দিকে তাকিয়ে বলল কিশোর।

হাই, কাছে এসে দাঁড়াল দুধওয়ালা। কৌতূহলী চোখে তিন গোয়েন্দার দিকে তাকাতে তাকাতে বলল, দেখা করতে এলে নাকি?

মাথা ঝাঁকাল কিশোর। দরজায় ধাক্কা দিচ্ছি, খুলছেন না।

এতক্ষণে তো রোজ উঠে পড়েন ঘুম থেকে। আরও জোরে ধাক্কা দাও। খাঁচাটা নামিয়ে রেখে খালি বোতলের গায়ে আটকানো কাগজটা খুলে নিয়ে পড়ল দুধওয়ালা। এক লিটার বেশি দিতে বলেছেন। আনমনে বিড়বিড় করল, মেহমান এসেছে নাকি! কখনোই তো আসে না। খাঁচা থেকে তিনটা বোতল বের করে সিঁড়িতে রাখল সে। খালি বোতল দুটো তুলে খাঁচার খোপে রাখল। কি মনে করে লেটার-বক্সটার দিকে তাকাল। খবরের কাগজটা নেই। তারমানে উঠে পড়েছেন তারা। গোয়েন্দাদের দিকে তাকিয়ে বলল, তোমাদের ডাক শুনতে পাননি। আরও জোরে ধাক্কা দাও। খাঁচাটা তুলে নিয়ে আবার শিস দিতে দিতে চলে গেল সে।

দাঁড়াও, মুসা বলল, পেছনে গিয়ে দেখে আসি বাগানে বেরোলেন কিনা।

বাড়ির পাশ ঘুরে এসে এগোতে এগোতে থমকে দাঁড়াল মুসা। বাড়ির ভেতর থেকে কথা কানে এসেছে। এত সকালে টিভি অন করে দিয়ে বসে আছেন নাকি? সেজন্যে ওদের ডাক শুনতে পাননি?

সামার-হাউসের দরজা খোলা। ওখানে নেই তো মিস্টার সেভারন? উঁকি দিয়ে দেখতে গেল।

কিন্তু সামার-হাউসটা খালি। জোরে নিঃশ্বাস ফেলল মুসা। ফিরে যাওয়ার জন্যে ঘুরতে গিয়েও ফিরে তাকাল আবার। কোথায় যেন অস্বাভাবিক কিছু রয়েছে। কোনটা অস্বাভাবিক লেগেছে, ধরতে সময় লাগল না। কার্পেটটা বিছানো নেই মেঝেতে, আগুন নেভানোর জন্যে রাতে ওরা বের করে নিয়ে যাওয়ার পর আর বিছানো হয়নি। বাইরেই ফেলে রেখেছে। কেমন ন্যাড়া ন্যাড়া লাগছে মেঝেটা।

কি ভেবে দরজাটা ঠেলে আরও ফাঁক করল সে। পুরানো কাঠের বাক্স আর জঞ্জালের গন্ধ। আপেল রাখার পুরানো কয়েকটা কাঠের বাক্স ফেলে রাখা। হয়েছে দেয়াল ঘেঁষে, আর গোটা দুই ভাঙা ডেকচেয়ার। ভুরু কুঁচকে জিনিসগুলোর দিকে তাকাতে লাগল সে।

ট্র্যাপ-ডোরটা চোখে পড়তে দম বন্ধ করে ফেলল। তাকিয়ে রইল স্থির দৃষ্টিতে। আগের বার যখন এসেছিল, কাঠের মেঝে ঢাকা ছিল কার্পেটটা দিয়ে। সেজন্যে দেখা যায়নি ওটা।

আচমকা ঘুরে দাঁড়িয়ে লাফ দিয়ে নামল বাগানে। উত্তেজনায় কাঁপছে। খবরটা বন্ধুদের জানানোর জন্যে ছুটল।

.

সামার-হাউসে ঢুকে দীর্ঘ একটা মুহূর্ত ট্র্যাপ-ডোরটার দিকে তাকিয়ে রইল তিনজনে।

কোথায় নেমেছে? বলে হাটু মুড়ে ওটার সামনে বসে পড়ল রবিন। চার হাত-পায়ে ভর দিয়ে ঝুঁকে তাকাল নিচের দিকে। মেঝে আর ট্র্যাপ-ডোরের মাঝের ফাঁকে আঙুল ঢোকানোর চেষ্টা করল। না পেরে বলল, কিছু একটা দরকার। চাড় মেরে তুলতে হবে।

ও, ভুলে গিয়েছিলাম, মুসা বলল, কটেজের মধ্যে কথার আওয়াজও শুনেছি। হয় টিভি চালানো হয়েছে, নয়তো কথা বলেছেন সেভারনরাই। বেশি ভেতরের দিকে রয়েছেন, নিজেদের মধ্যে আলাপে ব্যস্ত, সেজন্যেই আমাদের ডাক শুনতে পাননি।

কিংবা হয়তো ইচ্ছে করেই খুলছেন না কোন কারণে।

ঘরের চারদিকে তাকাচ্ছে কিশোর। একটা বাক্সের নিচে ডাল ছাঁটার পুরানো মরচে পড়া বড় একটা কাচি দেখে বের করে নিল সেটা। রবিনের পাশে গিয়ে বসল চাড় মেরে ট্র্যাপ-ডোরটা তুলতে ওকে সাহায্য করার জন্যে।

নড়ে উঠল ডোরটা। চাপ বহাল রেখে বলল কিশোর, উঠে যাবে। চাপ ছেড়ো না। আরও জোরে।

ক্যাঁচকোঁচ করে উঠল কজা। বিচিত্র শব্দে গোঙাল পাল্লাটা। হঠাৎ ওপরে উঠে গেল। চিত হয়ে পড়ে গেল কিশোর।

হেসে উঠল মুসা।

কিশোরও হাসল। উঠে বসে কাপড় থেকে ধুলো ঝাড়তে লাগল।

রবিন কাশছে। গর্তের চারপাশে জমে থাকা ধুলো উড়ছে। নাকে ঢুকে গেছে তার।

 দরজার বাইরে তাকিয়ে দেখল কিশোর, কেউ আসছে কিনা। প্রচুর হই চই হচ্ছে। হট্টগোল কানে গেলে দেখতে আসতে পারে।

গর্তের ভেতরে উঁকি দিল মুসা। বদ্ধ বাতাসের ভাপসা গন্ধ লাগল নাকে।

 কিছুই তো দেখা যাচ্ছে না, বলল সে। টর্চ আছে?

দিনের বেলা, তাই টর্চ আনার কথা ভাবিইনি, জবাব দিল কিশোর।

ছাউনিটাতে আছে কিনা দেখে আসি, বলে উঠে চলে গেল রবিন। ফিরে বেএসে জানাল, টর্চ নেই, তবে ম্যাচ পেয়েছি। এই যে।

বাক্সটা হাতে নিয়ে ঝাঁকি দিল কিশোর। ভরা নয়, অল্প কয়েকটা কাঠি। খস করে একটা কাঠি জ্বেলে জ্বলন্ত কাঠি সহ হাতটা নামিয়ে দিল নিচে।

ইটের তৈরি একটা সিঁড়ি নেমে গেছে।

কিশোরকে অবাক করে দিয়ে এক ঝলক ঠাণ্ডা বাতাস এসে ঝাঁপটা মেরে নিভিয়ে দিল আগুনটা। দুই সহকারীর দিকে ফিরল সে। সিঁড়ি আছে যখন, নামা যায়, কি বলো?

ভূতের ভয় থাকা সত্ত্বেও আমতা আমতা করে রাজি হয়ে গেল মুসা। রবিন তো আগেই রাজি।

সাবধানে খাড়া সিঁড়ির ধাপ বেয়ে নামতে শুরু করল ওরা। কাঠি মাত্র কয়েকটা, নিতান্ত প্রয়োজনের সময় ছাড়া জ্বালবে না ভেবে অন্ধকারেই অনুমানে নির্ভর করে নামছে কিশোর। পা ফসকাল মুসা। পড়ে যেতে যেতে কোনমতে সামলাল। গোড়ালি মচকে ফেলেছিল আরেকটু হলেই।

আরে কি করছ! চিৎকার করে উঠল কিশোর।

সরি! বিড়বিড় করল মুসা। আই কিশোর, আরেকটা কাঠি জ্বালো না। মনে তো হচ্ছে কবরের মধ্যে ঢুকেছি, বাপরে বাপ, যা অন্ধকার! কি জায়গারে এটা!

কি আর? এখানে দিনদুপুরেও ভ্যাম্পায়ারেরা ঘোরাফেরা করে, ফিসফিস করে বলল রবিন, ভয় পাওয়ার ভান করছে। আরেকটু সামনে এগোলেই হয়তো হোঁচট খাব ড্রাকুলার কফিনে…

দোহাই তোমার, রবিন, তেনাদের নিয়ে হেলাফেলা কোরো না…! কেঁপে উঠল মুসার গলা।

আরেকটা কাঠি জ্বালল কিশোর। নিচু ছাত। সাদা রঙ করা দেয়ালের বহু জায়গায় প্লাস্টার খসে গেছে, ছাতলা পড়া। আরেক ঝলক ঠাণ্ডা বাতাস এসে লাগল। গায়ে কাঁটা দিল কিশোরের। আগুন দেখে জাল বেয়ে তাড়াহুড়া করে সরে যেতে লাগল একটা মাকড়সা। আলোটা নিভে যাওয়ার আগের মুহূর্তে চোখে পড়ল ওদের, একদিকের দেয়াল ঘেঁষে দাঁড় করানো একটা ওয়াইন র‍্যাক, আরেক দিকে সম্ভবত কয়লার স্তূপ। সিঁড়িও আছে আরেকটা।

এটাই বোধহয় সেই সেলার, মুসা বলল, মিস্টার সেভারন যেটার কথা বলেছিলেন।

 আমি যে পুরানো প্ল্যানটা কপি করে এনেছি, রবিন বলল, তাতেও আছে। এটা।

 আরেকটা কাঠি জ্বালল কিশোর। দেখতে দেখতে বলল, জায়গাটা যেন কেমন। গা ছমছম করে, তাই না?

তুমিও বলছ এ কথা! জোরে বলতে ভয় পাচ্ছে মুসা। দেখা তো হলো? চলো, যাইগে…

আস্তে! থামিয়ে দিল ওকে কিশোর। কথা বলে কারা?

 মাথার ওপর থেকে আসছে চাপা কথার শব্দ।

মিস্টার সেভারন নাকি? বিড়বিড় করে নিজেকেই যেন প্রশ্ন করল কিশোর।

নিজেরা দুজন ছাড়াও আরও কেউ আছে, রবিন বলল। কে?

মিসেস ড্রাকুলা চলে আসেনি তো সাতসকালে উঠে? মুসার প্রশ্ন।

দম বন্ধ করে, কান পেতে শুনতে লাগল তিনজনে। পাথরের মেঝেতে চেয়ারের পায়া ঘষার শব্দ শুনে বুঝল রান্নাঘরটা ওদের ওপরে কোথাও রয়েছে। কথা শোনা যাচ্ছে ওঘর থেকেই।

আরেকটা সিঁড়ি যে দেখলাম, সেটা দিয়ে উঠে দেখা যেতে পারে কোথায় উঠলাম, প্রস্তাব দিল কিশোর।

এখানে দাঁড়িয়ে থাকার চেয়ে সেটা বরং ভাল, সঙ্গে সঙ্গে বলল মুসা।

এখান থেকে পালাতে পারলে বাঁচে। তর সইছে না মুসার। আগে আগে উঠতে শুরু করল সে। তার পেছনে থেকে কাঠি জ্বেলে সামনের দিকে বাড়িয়ে ধরে রাখল কিশোর। সবার পেছনে রবিন।

সিঁড়ির মাথায় উঠে আরেকটা কাঠি জ্বালল কিশোর। ট্র্যাপ-ডোর দেখা গেল এখানেও।

এটা কি? ডোরের ফাঁক দিয়ে বেরিয়ে থাকা একটা জিনিস ধরে টান দিল রবিন। বের করে আনল।

কাঠির আলোয় দেখতে দেখতে বলল কিশোর, কাপড়। পোশাক থেকে ছিড়ে গেছে। দেখো, কি রকম পাতলা, ফিনফিনে…

শিউরে উঠল মুসা, খাইছে! তারমানে মিসেস সেভারন ভুল দেখেননি, সত্যি সত্যি ভূত আছে…

ফালতু কথা বাদ দিয়ে ঠেলা দাও, কিশোর বলল।

আরও দুই ধাপ উঠে ঘাড় বাঁকা করে, কাঁধ ঠেকিয়ে ঠেলতে আরম্ভ করল মুসা। নড়াতে পারল না পাল্লাটা। তাকে সাহায্য করল রবিন আর কিশোর। ফাঁক হতে শুরু করল পাল্লা। ঠিক এই সময় পা ফসকাল রবিনের। ছোট্ট একটা চিৎকার বেরিয়ে এল মুখ থেকে। গড়িয়ে পড়তে শুরু করল।

তাড়াতাড়ি নেমে এসে তাকে ধরে তুলল মুসা। ব্যথা পেয়েছ?

সিঁড়ি থেকে পড়লে ব্যথা আর না পায় কে! তিক্তকণ্ঠে জবাব দিল রবিন। তবে তেমন কিছু না।

এই, দেখে যাও, ফিসফিস করে ডাকল কিশোর। জলদি এসো!

ডালা আরও ফাঁক করে ফেলেছে সে। সেই ফাঁক দিয়ে চোখে পড়ছে লাল রঙের একটা জিনিস।

কার্পেটের কিনারটা না? দেখে বলল রবিন। ভূতের ঘরের নিচে রয়েছি। আমরা, কোন সন্দেহ নেই।

তারমানে জোয়ালিনের প্রেমিক চুরি করে এখান দিয়েই ঢুকত, মুসা বলল।

হয়তো, কিশোর বলল। পুরানো বাড়িটা তখন ছিল এখানে। সেলার থেকে সরাসরি এদিক দিয়েই ডাইনিং রূমে মদ নিয়ে যেত চাকর-বাকরেরা।

হ্যাঁ, রবিন বলল। সামার-হাউসের ভেতর দিয়ে এসে চোরও ঢুকেছিল সেদিন এপথেই।

দুই ধাপ নেমে এসে ডালাটা ছেড়ে দিল কিশোর। কিন্তু এটা যে আছে এখানে, জানল কি করে সে? জানার তো কথা নয়। সব সময় কার্পেটে ঢাকা থাকে।

 নিশ্চয় পুরানো প্ল্যানটা থেকে। আমি যেটা কপি করে এনেছি। শাজিনের তো জানাই আছে। যে লোকটাকে পাঠিয়েছে নকশা দেখিয়ে তাকে বুঝিয়ে দিয়েছে কোনখান দিয়ে ঢুকতে হবে…

আর সেজন্যেই, কিশোর বলল, কার্পেটটা অমন অগোছাল হয়ে ছিল। মিসেস সেভারন জানতেন পেরেক দিয়ে আটকানো ছিল..ঠিকই জানতেন; তার তো আর জানার কথা নয়, তথাকথিত ভূতটা সিঁড়ি বেয়ে উঠে এসে নিচ থেকে ঠেলে ট্র্যাপ-ডোর খুলেছে, ওপরে বিছানো কার্পেটটাও পেরেক থেকে ছুটে গেছে ঠেলা লেগে।

চমৎকার! ভূত রহস্যের সমাধান হয়ে গেল। চলো, সেভারনদের জানাইগে।

এদিক দিয়েই যাব?

দরকার কি ঠেলাঠেলি করার।

 সামার-হাউস দিয়ে আবার বাইরে বেরোল ওরা। উজ্জ্বল রোদে চোখ ধাধিয়ে গেল।

বাড়ির পাশ ঘুরে আসার আগেই একটা গাড়ির দরজা লাগানোর শব্দ হলো। স্টার্ট নিল এঞ্জিন। দৌড় দিল কিশোর। বাড়ির সামনের দিকটায় পৌঁছে দেখল মিস্টার সেভারনের গাড়িটা বেরিয়ে যাচ্ছে গেট দিয়ে।

কার সঙ্গে গেলেন? অবাক হয়ে তাকিয়ে আছে মুসা।

ভ্রুকুটি করল কিশোর। গাল চুলকাল, সেটাই তো বুঝতে পারছি না…এমন কে এল, সাতসকালে বের করে নিয়ে যেতে পারল তাকে? গাড়িটাও নিশ্চয় ড্রাইভ করছে ওই লোকই।

আচ্ছা… কিশোরের মুখের দিকে তাকিয়ে থেমে গেল রবিন। চোখ বড় বড় হয়ে গেছে।

কি বলতে চাও?

মিসেস ড্রাকুলা লোক পাঠিয়ে কিডন্যাপ করাল না তো?

তা কি করে হয়… বলতে গেল মুসা।

কিন্তু সচকিত হয়ে উঠেছে কিশোর। জলদি এসো! মিসেস সেভারনের কি অবস্থা করেছে কে জানে!

জোরে জোরে সামনের দরজা ধাক্কাতে শুরু করল কিশোর।

তাকে অবাক করে দিয়ে খুলে গেল দরজাটা।

মিসেস সেভারনও অবাক, তোমরা! এই সাতসকালে তোমরা কোত্থেকে?

অনেক আগেই এসেছি আমরা, জবাব দিল কিশোর। কিন্তু আপনার স্বামী কোথায় গেলেন?

অস্বস্তি দেখা দিল মিসেস সেভারনের চোখে। গেছে..! দুধের বোতলগুলো তুলে নিলেন তিনি। এসো, ভেতরে এসো। তোমাদের এই ছিরি কেন? নর্দমায় নেমেছিলে নাকি?

নর্দমায় না, সেলারে। রাস্তার দিকে ফিরে তাকাল কিশোর। কার সঙ্গে গেলেন মিস্টার সেভারন? মিসেস সেভারন বলতে চাইছেন না কেন? তবে একটা ব্যাপারে নিশ্চিন্ত হওয়া গেল, কিডন্যাপ করা হয়নি সেভারনকে।

আবার মিসেস সেভারনের দিকে ঘুরল সে। কাল রাতে ফোন করার অনেক চেষ্টা করেছি। নষ্ট নাকি?

মাথা ঝাঁকালেন মিসেস সেভারন। হ্যাঁ। আজ ঠিক করে দেবে বলেছে।

.

সামার-হাউস দিয়ে ঢুকে কি পাওয়া গেছে শুনে স্তম্ভিত হয়ে গেলেন মিসেস সেভারন। বললেন, কিছুই জানতাম না আমরা। জানবই বা কি করে? কার্পেটটা কি কখনও তুলেছি।

এ বাড়ির পুরানো প্ল্যানটাও দেখেননি?

না। এ সব কাজ জ্যাকিই করত।

কিন্তু আসল দলিলগুলো নিশ্চয় আছে আপনাদের কাছে। সেদিন সেই। লোকটা ওগুলোই নিতে এসেছিল।

বোধহয় আছে। অনেক পুরানো কিছু দলিল নিয়ে ঘাঁটাঘাঁটি করতে দেখেছি জ্যাকিকে। বলত, এখানকার পুরানো ইতিহাস জানার চেষ্টা করছে। তবে সবই…সবই…. ওই ভয়ঙ্কর মেয়েমানুষটা এসে জ্বালানো শুরু করার আগে।

বার বার দেয়ালের ঘড়িটার দিকে তাকাচ্ছেন তিনি। চেহারায় উদ্বেগের ছাপ। ব্যাপারটা লক্ষ করল কিশোর। বৃদ্ধার দিকে ঝুঁকে বলল, আপনি সত্যি বলছেন মিসেস সেভারন, আপনার স্বামী কোন বিপদে পড়েননি?

লম্বা করে শ্বাস টানলেন মিসেস সেভারন। এবারেও জবাব দিলেন না কিশোরের প্রশ্নের। বড় চিন্তা হচ্ছে…হুট করে এভাবে চলে গেল…আবার না কোন বিপদে জড়ায়…

কোথায় গেলেন?

 মেয়েলোকটার অফিসে… বলেই চুপ হয়ে গেলেন মিসেস সেভারন। নাহ তোমাদের এ ভাবে বলে দেয়াটা ঠিক হচ্ছে না…

মিসেস শাজিনের অফিসে! কেন?

বিরক্তর চূড়ান্ত হয়ে গেছে। কত আর সহ্য করবে। আজ একটা হেস্তনেস্ত না করে ছাড়বে না বলেছে। দরকার হয় পুলিশের কাছেই যাবে। ওরা বিশ্বাস করবে না বলেই এতদিন যায়নি। …সহ্যের সীমা ছাড়িয়েছে ওই শয়তান বেটিটার অত্যাচার।

রুমাল বের করে নাক ঝাড়লেন মিসেস সেভারন। ওদের যেতে নিষেধ ন্ট করেছিলাম, কিন্তু পারলাম না। পুলিশ আগেও বিশ্বাস করেনি। আমাদের কথা, এখনও করবে না। শুধু শুধু আমাদের ছেলেটাকে… কান্নায় বুজে এল তাঁর কণ্ঠ।

ওদের মানে? আর কে আছেন মিস্টার সেভারনের সঙ্গে?

কিছুক্ষণ থেকেই ভারী একটা ইঞ্জিনের শব্দ কানে আসছিল। জোরাল হলো সেটা। উঠে দেখতে গেল মুসা। জানালার পর্দা সরিয়ে দেখেই চিৎকার করে উঠল, কিশোর, জলদি এসো!

দৌড়ে গেল রবিন। কিশোর গেল তার পেছনে।

গেটের বাইরে এসে দাঁড়িয়েছে একটা দৈত্যাকার জেসিবি ডিগার। ইচ্ছে করে ইঞ্জিনটাকে প্রচণ্ড গো-গো করাচ্ছে ড্রাইভার। এগজস্ট দিয়ে ভলকে ভলকে বেরোচ্ছে কালো ধোয়া। নীরব রাস্তাটার নীরবতা ভেঙে চুরমার করার বিকৃত আনন্দে মেতেছে যেন।

বার কয়েক গো-গোঁ করিয়ে ইঞ্জিনের গর্জন কমাল ডাইভার। পকেট থেকে একটা কাগজ বের করে তাকিয়ে রইল কয়েক সেকেন্ড। ঠিকানা ঠিক আছে কিনা দেখল বোধহয়। তারপর পিছাতে শুরু করল বিশাল যন্ত্রটাকে। কিছুদূর পিছিয়ে গিয়ে নাক ঘুরাল কটেজের দিকে। ধীরে ধীরে এগোতে শুরু করল।

খাইছে! বলে উঠল মুসা।

উদ্দেশ্যটা কি ওর বুঝতে পারলেও বিশ্বাস করতে পারছে না রবিন।

দেখছ না, ভাঙতে আসছে! গেট, বেড়া সব ভেঙে ঢুকে পড়বে বাগানে…

ঠেকানো দরকার ওকে! চেঁচিয়ে উঠল কিশোর। সচল হলো হঠাৎ। দরজার দিকে দৌড় দিল।

.

১৩.
 কামানের গোলার মত সামনের দরজা দিয়ে ছিটকে বেরোল যেন তিন। গোয়েন্দা। হাত নাড়তে নাড়তে গেটের দিকে ছুটল।

এই, থামুন, থামুন!

কিন্তু ওদের চিৎকার কানেই গেল না যেন ড্রাইভারের।

সামনের দরজায় এসে দাঁড়ালেন মিসেস সেভারন। মুখে হাতচাপা দিয়েছেন। সম্মোহিতের মত তাকিয়ে আছেন দানবটার দিকে। হঠাৎ মুখ থেকে বেরিয়ে এল ছোট্ট চিৎকার। বুড়ো পা দুটো যেন আর ধরে রাখতে পারল না। শরীরটাকে। হাঁটু ভাজ হয়ে বসে গেলেন দরজার গোড়ায়।

দৌড়ে ফিরে গেল তিন গোয়েন্দা। হাত ধরে টেনে সরাল তাঁকে। দরজার ফ্রেমে পিঠ লাগিয়ে যতটা সম্ভব আরাম করে বসিয়ে দিল।

মিসেস সেভারন, কি হয়েছে আপনার? উদ্বিগ্ন স্বরে জানতে চাইল রবিন।

ঘন ঘন কয়েকবার ভারী দম নিলেন মিসেস সেভারন। না না, আমার কিছু হয়নি।

শোবেন নাকি? নিয়ে যাব ভেতরে?

না, আমি এখানেই থাকব।

ওদিকে প্রচণ্ড গর্জন তুলে বেড়ার কাছে চলে এসেছে ডিগারটা। বেড়া ভাঙতে প্রস্তুত।

সত্যি সত্যি ভাঙবে! এখনও বিশ্বাস করতে পারছে না মুসা। পাগল হয়ে গেছে! না হুমকি দিয়ে ভয় দেখানোর চেষ্টা করছে?

ও শয়তান মহিলাটার লোক হয়ে থাকলে, কিশোর বলল, সত্যিই ভাঙবে।

হাত নাড়তে নাড়তে আবার ছুটল সে। ড্রাইভারের চোখে পড়ল। ইঞ্জিন বন্ধ করে দিয়ে নেমে এল লোকটা। চিৎকার করে বলল, কি ব্যাপার? চাপা পড়ে মরার ইচ্ছে হলো নাকি?

জবাব না দিয়ে রাগত স্বরে প্রশ্ন করল কিশোর, আপনি কি করছেন?

দেখে বুঝতে পারছ না? মাথার হলুদ সেফটি হেলমেটটা ঠেলে পেছনে সরাল ড্রাইভার।

বুঝতে তো যা পারছি, বাগানটার সর্বনাশ করার ইচ্ছে হয়েছে আপনার।

 কিশোরের পাশে এসে দাঁড়াল মুসা আর রবিন।

ওদের দিকে একবার করে তাকিয়ে আবার কিশোরের দিকে নজর ফেরাল লোকটা, বুঝলেই ভাল। ঘুরে আবার ক্যাবে উঠতে গেল।

দৌড়ে এসে তার হাত চেপে ধরল কিশোর। কে করতে বলেছে আপনাকে?

যে-ই হোক, বলেছে। অর্ডার।

কে দিয়েছে, সেটাই তো জানতে চাইছি।

ওভারঅলের পকেট থেকে একটা কাগজ বের করল লোকটা। লোকাল কাউন্সিল।

দেখি তো? কাগজটা প্রায় ছিনিয়ে নিল কিশোর।

 মুসা আর রবিনও দেখার জন্যে পাশে সরে এল।

কাগজটা রাস্তা বাড়ানোর পার্মিট। রাস্তা চওড়া করার অনুমতি রয়েছে। তাতে।

এ কথা তো নতুন শুনলাম, মুসা বলল লোকটার দিকে তাকিয়ে। যাদের বাড়ি তাদের আগে জানানো হয়নি কেন?

জানাবে কি করে? ব্যঙ্গ করে বলল কিশোর। ভুয়া কাণ্ড তো! সেই ড্রাকুলা বেটির কাজ; দেখছ না, ভাঙা টাইপরাইটার, ও অক্ষরটা ক্যাপিটল লেটারে।

তাই তো!

এ সব ধাপ্পাবাজি ছাড়ন! কাগজটা লোকটার হাতে ফিরিয়ে দিতে দিতে বলল কিশোর। বিদেয় হোন এখান থেকে!

তাই নাকি? রাগল না লোকটা। কার হুকুমে?

হুকুমের কথা বলা হচ্ছে না। কাউন্সিলের বাপেরও সাধ্য নেই জায়গার মালিকের সঙ্গে কথা না বলে, তার অনুমতি না নিয়ে রাস্তা বাড়ানোর হুকুম দেয়।

ওসব আমার জানার দরকার নেই। আমাকে লিখিত অর্ডার দিয়েছে, পালন করতে আমি বাধ্য। তোমার মত একটা ছেলেমানুষের কথায় ফিরে যাব আমি ভাবলে কি করে?

ছেলেমানুষ কাকে বলছেন! রেগে উঠল মুসা।

হাত তুলে তাকে থামার ইঙ্গিত করে কিছুটা নরম হয়ে বলল কিশোর, ব্যাপারটা যে ধাপ্পাবাজি, আমি প্রমাণ করে দিতে পারি। যদি একটু সময় দেন।

পকেটে কাগজটা রেখে মাথা নাড়ল ড্রাইভার, সরি। আমার কাজ আমাকে করতেই হবে। এদিকের বেড়া আর গাছগুলোর আশা ছাড়ো, ক্যাবে উঠে ইঞ্জিন স্টার্ট দিল। সামনের দিকে একটা লিভার ঠেলে দিতেই বেড়ে গেল ইঞ্জিনের শব্দ।

কিশোর, ওকে থামানো দরকার! চিৎকার করে উঠল মুসা।

মাঝখানে দাঁড়িয়ে দুদিক থেকে দুজনের হাত চেপে ধরল রবিন। এসো, সামনে গিয়ে দাঁড়াই। দেখি, আমাদের মাড়িয়ে বেড়া ভাঙতে আসে কি করে।

গেটের বাইরে এসে বেড়ার সামনে হাত ধরাধরি করে দাঁড়িয়ে গেল ওরা।

পাশে ঝুঁকে মাথা বের করল ড্রাইভার, কি হলো, সরো! আরেকটা লিভার ঠেলে দিল সে। ধীরে ধীরে এগোতে শুরু করল ডিগার।

খাইছে! ঢোক গিলল মুসা। সত্যি সত্যি চাপা দেবে নাকি?

 ঠায় দাঁড়িয়ে থেকে মাথা নাড়ল কিশোর, এত সাহস হবে না।

দেখতে দেখতে যন্ত্রটা এত কাছে চলে এল, ওটার বনেটের মরচেগুলোও দেখতে পাচ্ছে ওরা। চোখ বন্ধ করে ফেলল কিশোর। কিন্তু জায়গা ছেড়ে নড়ল না। হাতের চাপ বাড়াল দুই বন্ধুর হাতে। ওরাও চাপ দিল একাত্মতা ঘোষণা করে।

বন্ধ হয়ে গেল ইঞ্জিন। আচমকা নীরবতা নেমে এল রাস্তা জুড়ে। চোখ মেলে দেখল কিশোর, ক্যাব থেকে নেমে আসছে ড্রাইভার। চোখমুখ ভয়ঙ্কর করে এগিয়ে এল ওদের দিকে।

সরো! রবিনের হাত চেপে ধরে হ্যাঁচকা টানে সরানোর চেষ্টা করল সে। মরতে চাও নাকি?

দেখুন, অনুরোধের সুরে বলল কিশোর, আমাদের কথা বিশ্বাস করুন, পুরো ব্যাপারটাই ধাপ্পাবাজি। নইলে কি আর এভাবে মেশিনের সামনে দাঁড়াতাম আমরা আমাদের প্রাণের ভয় নেই?

সেটাই তো বুঝতে পারছি না!

ইতিমধ্যে হই-হট্টগোল শুনে কি হয়েছে দেখার জন্যে বেরিয়ে আসতে শুরু করেছে সেভারনদের পড়শীরা।

শোনার পর একজন বলল, ঠিকই তো বলছে ছেলেগুলো। আপনি জোর করে ভাঙতে এসেছেন কেন? কে হুকুম দিল আপনাকে?

দ্বিধায় পড়ে গেছে ড্রাইভার। বলল, কাউন্সিল। আমার বস্ ডেকে বলল, ওপর থেকে ভাঙার নির্দেশ এসেছে। আমাকে পাঠাল ভাঙতে।

 ভাঙতে বললে ভাঙুন, আমরা তো মানা করছি না, কিশোর বলল। কিন্তু বলছি একটু সময় দিতে, যাতে আমরা প্রমাণ করে দিতে পারি আপনারা ভুল করছেন।

হাতঘড়ি দেখল ড্রাইভার। আমি পারব না। এখান থেকে সেরে গিয়ে আরেকটা কাজ করতে হবে। সময় নেই।

তাহলে ওখানের কাজটাই আগে সেরে আসুন না?

মাথা নাড়ল লোকটা, সরি। এটাই আগে করার হুকুম দিয়েছে।

 প্লীজ! অনুরোধ করল রবিন, আধঘণ্টা সময় দিন। তাতেই হয়ে যাবে।

হেলমেটটা খুলে মাথা চুলকাল ড্রাইভার। জোরে নিঃশ্বাস ফেলল। বেশ, দিলাম আধঘণ্টা, যাও। ততক্ষণে চা-নাস্তা খেয়ে নিই আমি। সকালে খবরের কাগজটাতেও চোখ বোলানো হয়নি। মনে থাকে যেন, আধঘণ্টা। তারপর আর সময় পাবে না…

আবার ক্যাবে উঠে গেল সে। লাঞ্চবক্স আর ফ্লাস্ক বের করল।

 একটা মুহূর্ত আর দেরি করল না কিশোর। দুই সহকারীকে আসতে বলে ছুটল।

দরজার সামনেই বসে আছেন মিসেস সেভারন। ফ্যাকাসে চেহারা। গায়ের কাঁপুনি যায়নি।

কি বলল ও? জানতে চাইলেন তিনি।

ওরা নাকি রাস্তা বাড়ানোর পরিকল্পনা করেছে, কিশোর বলল, আপনাদের বাগানের সামনের অংশটা যাবে।

ঝট করে হাত উঠে গেল মিসেস সেভারনের হাঁ হয়ে যাওয়া মুখে।

ভাববেন না, তাড়াতাড়ি তাকে আশ্বস্ত করতে চাইল কিশোর, আমরা জানি, এগুলো সব অগাস্ট শাজিনের শয়তানি। প্রমাণ জোগাড় করতে যাচ্ছি আমরা।

কিন্তু…

পরে বলব সব, এখন সময় নেই। আপনাকে শুধু বলে যাচ্ছি, চিন্তা করবেন না। এই, এসো তোমরা।

সাইকেল নিয়ে রাস্তায় বেরিয়ে এল ওরা। সাঁ সাঁ করে ছুটল। আধঘণ্টা সময়ও নেই হাতে। এর মধ্যে ওল্ড প্যাসিফিক স্ট্রীটে শাজিনের অফিসে যেতে হবে, প্রমাণ জোগাড় করে ফিরতে হবে আবার ম্যানিলা রোডে। অসম্ভব মনে হচ্ছে।

কিছুদূর এগিয়ে হঠাৎ খেয়াল করল কিশোর, রবিন নেই ওদের সঙ্গে। ফিরে চেয়ে দেখল অনেক পেছনে পড়েছে সে। তাড়াতাড়ি আসার জন্যে হাত নেড়ে ইশারা করে আবার সামনে তাকাল কিশোর।

পারব না! হাঁপাতে হাঁপাতে বলল মুসা, কোনমতেই পারব না এই সময়ের মধ্যে।

ফুস্ করে শব্দ হলো। কেঁপে উঠল মুসার হাত। হ্যান্ডেলটা বেয়াড়াপনা শুরু করল। সামনের চাকাটা রাস্তা থেকে নেমে গেল পথের পাশে। সামলাতে পারল না মুসা। উল্টে পড়ে গেল।

ব্রেক কষে দাঁড়িয়ে গেল কিশোর আর রবিন।

লাফ দিয়ে নেমে মুসার দিকে দৌড় দিল কিশোর, মুসা! কি হলো তোমার? ব্যথা পেয়েছ?

 কনুই ডলল মুসা। উঠে দাঁড়াল। এগিয়ে গিয়ে টান দিয়ে তুলল সাইকেলটা। সামনের চাকাটার দিকে তাকিয়ে মুখ বাঁকাল এমন করে যেন নিমফুল মুখে দিয়েছে, গেছে!

কি? জানতে চাইল কিশোর।

 পাংচার।

ঘড়ি দেখল রবিন, করবটা কি এখন?

তোমরা চলে যাও, মুসা বলল। আমি ফিরে গিয়ে মিসেস সেভারনকে পাহারা দিই।…যাও যাও, দাঁড়িয়ে থেকে সময় নষ্ট কোরো না। দুজনকে ঠেলা দিল সে। নাকি তোমাদের একজন থাকবে, আমি যাব?

মাথা নাড়ল কিশোর, না, তুমিই থাকো। আমরা যাই।

আবার সাইকেলে চাপল দুজনে। কাঁধের ওপর দিয়ে ফিরে তাকিয়ে মুসাকে বলল কিশোর, আমাদের দেরি হলে লোকটাকে ঠেকাবে, যে ভাবে পারো।

দুজনকে চলে যেতে দেখল মুসা। জোরে একটা নিঃশ্বাস ফেলে ঘুরে দাঁড়াল। চাকা বসে যাওয়া সাইকেলটাকে ঠেলে নিয়ে চলল কটেজের দিকে।

.

তীব্র গতিতে প্যাড়াল করে চলেছে কিশোর আর রবিন। বেপরোয়া। রাস্তার মোড়গুলোতেও গতি কমাচ্ছে না, জোড়গুলোতেও না। রেলওয়ে ক্রসিঙের দিকে চলেছে এখন।

গেটের দিকে এগোতে এগোতে দমে গেল। লাল আলোটা জ্বলছে নিভছে। ওয়ার্নিং বেল বাজছে। দূরে শোনা গেল ট্রেনের হুইসেল। ধীরে ধীরে বন্ধ হয়ে যেতে শুরু করল গেটটা।

বন্ধ হওয়ার আগে পেরোতে পারব? রবিনের প্রশ্ন।

না, ব্রেক কষে দাঁড়িয়ে গেল কিশোর। চেষ্টা করে লাভ হবে না। আমরা ন্টট্রেনে কাটা পড়ে মরলে কোন উপকার হবে না সেভারনদের।

ট্রেনটা চলে যাওয়ার অপেক্ষায় রইল দুজনে। অস্থির হয়ে বার বার ঘড়ি দেখছে রবিন।

কয়েক যুগ তো পার হয়ে গেল, গজগজ করতে লাগল সে, ট্রেন আসারও আর সময় পেল না! মুসা ঠিকই বলেছে, আধঘণ্টার মধ্যে কোনমতেই ফিরতে পারব না আমরা।

পারতেই হবে, দৃঢ়কণ্ঠে বলল কিশোর। না পারলে চলবে না!

কানফাটা শব্দ তুলে পার হয়ে গেল ট্রেন খুলে যেতে শুরু করল গেট। প্যাডালে চাপ দিল ওরা। লাইন পেরিয়ে আসতেই পেছন থেকে শোনা গেল গাড়ির হর্ন। সামান্য ভাঙা ভাঙা। পরিচিত মনে হলো কিশোরের। ফিরে তাকাতেই দুলে উঠল বুক। ইয়ার্ডের পিকআপটা। গাড়ি চালাচ্ছেন রাশেদ পাশা। পাশে বসে আছে ডন।

হাত তুলল কিশোর।

আগেই দেখতে পেয়েছেন রাশেদ পাশা। রাস্তার পাশে থামালেন।

পিকআপের পেছনে মুসাকে দেখে অবাক হলো কিশোর। কিন্তু প্রশ্ন করার সময় নেই এখন। গাড়ি থামতেই পাশে ঝুঁকে হাত বাড়িয়ে দিল মুসা, সাইকেলগুলো দাও, তুলে ফেলি।

সাইকেল দুটো তুলে রবিন আর কিশোরের উঠে বসতে মিনিটখানেকও লাগল না। পাশ দিয়ে মুখ বাড়িয়ে বলল কিশোর, চাচা, যাও। ওল্ড প্যাসিফিক স্ট্রীটের মাথায় আমাদের নামিয়ে দিলেই চলবে।

গাড়ি চলল। মুসার দিকে তাকাল কিশোর, তুমি চাচাকে পেলে কোথায়?

কাকতালীয় ঘটনা প্রচুর ঘটে পৃথিবীতে, কৃত্রিম গাম্ভীর্য দেখিয়ে দার্শনিকের ভঙ্গিতে জবাব দিল মুসা। চাকা ফুটো হওয়াতে হাজারটা গাল দিয়েছি সাইকেলটাকে। ঠেলে নিয়ে প্রায় পৌঁছে গেছি সেভারনদের বাড়ির গেটে, এই সময় পাশের আরেকটা রাস্তা থেকে বেরিয়ে পেছন থেকে আমার পাশে এসে দাঁড়াল পিকআপটা। ডন আমাকে সাইকেল ঠেলে নিয়ে যেতে দেখে রাশেদ আঙ্কেলকে বলেছে। আমার সাহায্য লাগতে পারে ভেবে তিনি দাঁড়িয়েছিলেন। তোমরা কোথায় গেছ তাঁকে জানালাম। ওল্ড প্যাসিফিক স্ট্রীটে দিয়ে আসতে অনুরোধ করলাম।

হু, একেই বলে ভাগ্য, মাথা দোলাল কিশোর। ম্যানিলা রোডের এক বাড়িতে মালের দরদাম করতে যাওয়ার কথা ছিল চাচার। তোমার চাকাটা ফুটো হলো বলেই দেখাটা হলো, নইলে এখন গাড়িটা পেতাম না।

মেঘ দেখে কেউ করিসনে ভয়, আড়ালে তার সূর্য হাসে… কিশোরের কাছ থেকে শেখা বাংলা কবিতাটা এই সুযোগে ঝেড়ে দিল রবিন।

 যে ঝরঝরে পিকআপটা নিয়ে অনেক ব্যঙ্গ আর হাসাহাসি কিশোরও করে, চাচাকে মিউজিয়ামে দিয়ে আসতে বলে, সেটাই এখন বিরাট উপকার করল। সাইকেলের চেয়ে অনেক দ্রুত পৌঁছে দিল ওল্ড স্ট্রীটের মাথায়।

চিৎকার করে চাচাকে বলল কিশোর, রাখো এখানেই।

তিন গোয়েন্দা নেমে গেলে জিজ্ঞেস করলেন রাশেদ পাশা, দাঁড়াব এখানে?

না, লাগবে না, কিশোর বলল, চলে যাও। সাইকেলগুলো নিয়ে যাও। মিস্টার সেভারনকে পেলে তাঁর গাড়িতেই ফিরতে পারবে ম্যানিলা রোডে। সাইকেলগুলো রাখলে ঝামেলা হবে তখন, তাই দিয়ে দিল।

নতুন কোন কেস নাকি তোদের?

হ্যাঁ। পরে বলব সব। যদি সফল হতে পারি কাগজেও দেখতে পাবে।

ডন নামতে চাইল। নামতে দিলেন না রাশেদ পাশা। মুখটাকে পেঁচা বানিয়ে বসে রইল সে। কিশোর ওর দিকে তাকাতেই জিভ বের করে ভেঙচি কাটল। হেসে ফেলল কিশোর। মুসা আর রবিনও হাসতে লাগল।

পিকআপটা, চলতে শুরু করার আগেই রওনা হয়ে গেল তিনজনে। ঢুকে পড়ল কানাগলিটায়, যেটাতে রয়েছে শাজিন-হ্যারিসনের অফিস।

পুরানো বিল্ডিংটার সামনে সেভারনদের সবুজ গাড়িটা দাঁড়িয়ে থাকতে দেখা গেল।

থামল কিশোর। বলল, গাড়িটা আছে, তারমানে মিস্টার সেভারন এখনও শাজিনের অফিসেই রয়েছেন।

কি করে জানলে? মুসার প্রশ্ন।

তা ছাড়া আর কোথায় থাকবেন? চল, ঢুকে পড়ি।

কিন্তু ঢুকতে গিয়ে হতাশ হতে হলো। বিল্ডিঙে ঢোকার মূল দরজাটা বন্ধ। ঠেলা দিয়ে দেখল রবিন। নব ধরে মোচড় দিল। ভেতর থেকে তালা লাগানো।

তালা দেয়া! কিশোরের দিকে তাকাল সে, কি করা যায়?

আর কোন পথ নেই?

না। কিন্তু মিস্টার সেভারন ঢুকলেন কিভাবে?

কি করে বলব? পাল্লায় কাঁধ লাগিয়ে ধাক্কা দিতে শুরু করল কিশোর। হাল ছেড়ে দিয়ে মাথা নাড়ল, নাহ, খোলা যাবে না। শনিবারে কি কেউ কাজ করে না নাকি এখানে? রবিনের দিকে তাকাল আবার সে, ঢোকার আর কোন পথই কি নেই?

এক মুহূর্ত ভাবল রবিন, আছে, তবে দস্যু সাইমন টেম্পলার হওয়া লাগবে আমাদের।

মানে?

 একটা ফায়ার এসকে আছে। ওটা বেয়ে উঠতে পারলে…

রবিনকে কথা শেষ করতে দিল না মুসা। দেখাও ওটা, সাইমন টেম্পলারই হব আজ। কোনদিকে?

বাড়ির পাশ দিয়ে দৌড় দিল রবিন। পেছনে চলল মুসা আর কিশোর।

ফায়ার এসকেপটার নিচে দাঁড়িয়ে ওপর দিকে তাকাল কিশোর। চিন্তিত। বিড়বিড় করে বলল, কিন্তু ওটা বেয়ে ওঠা…সত্যি সত্যি সাইমন টেম্পলারকে দরকার…আমরা কি পারব!

তোমাদের দুজনের পারা লাগবে না, নির্দ্বিধায় বলে দিল মুসা, আমি উঠে যাচ্ছি। জানালা দিয়ে ঢুকে নেমে এসে সামনের দরজা খুলে দেব।…রবিন, বলো তো, কোন কোন দিক দিয়ে গিয়ে কিভাবে আসতে হবে?

নড়বড়ে, মরচে পড়া লোহার ধাপগুলো বেয়ে উঠে যেতে লাগল মুসা। কোনভাবে যদি পা পিছলায়, কিংবা কোন একটা ধাপ বসে যায়, নিচে পড়ে যে ছাতু হয়ে যেতে হবে জানে, সেজন্যেই ভয়ে নিচের দিকে তাকাচ্ছে না।

সাবধান, মুসা! ধাপগুলোর গোঙানি আর কচমচ শব্দ বুকের মধ্যে বাড়ি মারছে যেন কিশোরের। অসুবিধে হলে নেমে এসো, অন্য উপায় বের করব।

কিন্তু জানালার কাছাকাছি চলে গেছে ততক্ষণে মুসা। পাশে হাত বাড়িয়ে একটা জানালার চৌকাঠের নিচটা ধরে ফেলল। স্কুলে পড়ল একহাতের ওপর। দ্বিতীয় হাতটাও বাড়িয়ে দিয়ে ধরে ফেলল। নিজেকে টেনে তুলল চৌকাঠের ওপর। ঢুকে গেল ভেতরে। গলা বের করে নিচের দিকে তাকিয়ে হাসল। হাত নেড়ে সামনের দরজার কাছে চলে যেতে ইশারা করল কিশোর আর রবিনকে।

ঠিক দেড় মিনিটের মাথায় দরজাটা খুলে দিল মুসা।

 ভেতরে ঢুকে গেল কিশোর আর রবিন।

সিঁড়ি বেয়ে দৌড়ে উঠতে শুরু করল তিনজনে। তিনতলায় শাজিন হ্যারিসনের অফিসের সামনে আসতে কথা শোনা গেল ভেতর থেকে। চাপা স্বরে কথা বলছে দুজন লোক।

মিস্টার সেভারনের গলা মনে হচ্ছে না? ফিসফিস করে বলল রবিন।

তাই তো, মুসা বলল।

শিওর হওয়ার একটাই উপায়, নিচের ঠোঁট কামড়াল কিশোর, ভেতরে ঢুকে পড়া।

.

অবাক হয়ে তিন গোয়েন্দার দিকে তাকালেন মিস্টার সেভারন আর তার সঙ্গী।

তোমরা!…তোমরা এখানে! মিস্টার সেভারন বললেন।

জবাব না দিয়ে কিশোর তাকিয়ে আছে তার সঙ্গীর দিকে।

 আপনি জ্যাকি না? কিশোর বলল। কি করে এলেন?

হাসল জ্যাকুয়েল সেভারন যার ডাকনাম জ্যাকি। তাহলে তোমরাই তামাকে চিঠি লিখেছিলে।

কিন্তু এখানে এলেন… আবার জিজ্ঞেস করতে যাচ্ছিল কিশোর।

মাথা নেড়ে তাকে থামিয়ে দিল জ্যাকি, সব বলার সময় নেই। একটা থাই বলি, তোমাদের চিঠি পেয়ে মনে হলো এখানে কি ঘটছে দেখে যাওয়া দরকার। বাবার দিকে ফিরল সে, বাবা, তোমাকে বলিনি, ওরা আমাকে শাজিনের শয়তানির কথা চিঠি লিখে জানিয়েছে।

ও, বাড়ি আসার তোর এটাই আসল কারণ। আমি তো ভেবেছি প্যারোলে ছাড়া পেয়ে আমাদের দেখতেই এসেছিস, বাবার কণ্ঠে মৃদু অভিমান।

দুটো কাজই করতে এসেছি, হাসল ছেলে। তিন গোয়েন্দার দিকে ফিরে বলল, আমার হাতে বেশি সময় নেই। আজকেই সন্ধ্যার আগে গিয়ে রিপোর্ট করতে হবে।

আপনারা ঢুকলেন কি করে এখানে? জানতে চাইল মুসা। সামনের দরজায় তো তালা লাগানো ছিল।

আবার হাসল জ্যাকি। এখানে চাকরি করতাম যে ভুলে গেলে? ডুপ্লিকেট একটা চাবি এখনও আছে আমার কাছে।

কিন্তু তোমরা এখানে কেন? আবার সেই প্রথম প্রশ্নটাই করলেন মিস্টার সেভারন। ঢুকলেই বা কি করে? আমাদের বাড়িতে গিয়েছিলে নাকি? জ্যাকির মা ভাল আছে? কিছু ঘটেছে?

কি ঘটেছে, জানাল কিশোর।

রক্ত সরে গেল বৃদ্ধের মুখ থেকে। ডেস্কের কিনার খামচে ধরলেন তিনি। এখনি যাওয়া দরকার।

যেতে তো হবেই, তার আগে কিছু তথ্য-প্রমাণ জোগাড় করে নিই। ও অক্ষর নষ্ট হওয়া ওই টাইপরাইটার দিয়ে একটা চিঠিও লিখতে হবে, ড্রাইভারকে বোঝানোর জন্যে যে সে একটা মস্ত ভুল করতে যাচ্ছে।

ঘড়ির দিকে তাকিয়ে মুসা বলল, মাত্র দশ মিনিট সময় আছে আমাদের

 এখনও দশ মিনিট আছে! বিশ্বাস হচ্ছে না রবিনের। আমার তো মনে হচ্ছে দশ হাজার বছর পার করে দিয়েছি। তবে সময় নিয়ে ভাবছি না, হেসে পকেটে হাত ঢোকাল সে। একটা চাবি বের করে দেখিয়ে বলল, ডিগারের ইগনিশন কী। চুরি করেছি।

ও, এ জন্যেই পেছনে পড়ে গিয়েছিলে তখন, হাসি ফুটল কিশোরের মুখেও। খবর লুকিয়ে রাখার দেখি তুমিও ওস্তাদ। যাকগে, কাজের কাজই করেছ একটা।

ড্রাইভারকে যে নির্দেশটা দেয়া হয়েছে, জ্যাকি বলল, তার একটা কপি নিশ্চয় এখানে আছে কোনখানে। যদিও অতটা অসাবধান ভাবতে পারছি না শাজিনকে। ধরা পড়ার মত প্রমাণ রেখে কাজ করার বান্দা নয় ও। আমি আর বাবা এতক্ষণ ধরে স্টেটমেন্ট খুঁজে বেড়াচ্ছিলাম।

স্টেটমেন্ট? বুঝতে পারল না কিশোর।

হ্যাঁ, জমা-খরচের স্টেটমেন্ট। ইনকাম ট্যাক্স অফিসকে দিতে হয় যেটা। দেখতে চাইছিলাম, আমি যে সময় যে টাকাটা চুরি করেছি বলেছে শাজিন, সেই অঙ্কের টাকা সেই সময়ে অন্য কোন খাতে খরচ করেছে কিনা সে। ব্যাংক থেকে তখন কত টাকা তুলেছে, সেটা স্টেটমেন্টের সঙ্গে মিলিয়ে নিলেই প্রমাণ করে দেয়া যাবে সে-ই খরচ করেছে টাকাটা, আমি চুরি করিনি।

যদি সে সেই টাকার হিসেবটা স্টেটমেন্টে দেখিয়ে থাকে,তবে। অত কাঁচা কাজ করবে বলে মনে হয় না।

নিজের অ্যাকাউন্টের হিসেব রাখার জন্যে ব্যক্তিগত আরেকটা স্টেটমেন্ট বানাতে পারে, যাতে আসল হিসেবটা রাখবে।

তা পারে। কিন্তু সেটা কোথায়?

পাইনি। টাকা যে আমি চুরি করিনি, প্রমাণ করার আর কোন উপায় দেখতে পাচ্ছি না।

এখান থেকে চলে যাওয়া দরকার, মিস্টার সেভারন বললেন। শাজিন এসে যদি দেখে ফেলে আমাদের, সাংঘাতিক বিপদে পড়ব।

যা হয় হবে, জ্যাকি বলল, আবার খুঁজব। ওর বিরুদ্ধে প্রমাণ না নিয়ে আজ আমি বেরোচ্ছি না এখান থেকে।

.

১৪.
 জ্যাকির কথামত প্রথমে ফাইলিং কেবিনেটগুলোতে খুঁজতে আরম্ভ করল ওরা।

সেক্রেটারির মেশিনে টাইপ করা যে কাগজ পাও, সব দেখো, কিশোর বলল। ভাঙা কী দিয়ে লেখা হয়েছে, এমন কোন না কোন চিঠি নিশ্চয় পাবে। নিয়ে নেবে সেটা প্রমাণ হিসেবে কাজে লাগবে। তোমরা এদিকটায় দেখতে থাকো। আমি ওদিকটায় দেখছি।

কয়েক মিনিট পর হাসিমুখে বেরিয়ে এল কিশোর। হাতে একটা শর্টহ্যান্ড নোটপ্যাড আর দুই তা কাগজ। দুমড়ে ফেলে দেয়া হয়েছিল নিশ্চয় ময়লা ফেলার ঝুড়িতে, তুলে চেপেচুপে সোজা করে নিয়েছে।

সেক্রেটারির টেবিল থেকে একটা পেন্সিল তুলে নিল সে। আলতো করে প্যাডের একজায়গায় দাগ দিয়ে রবিনকে দেখিয়ে বলল, এই যে, রাস্তা চওড়া করার অর্ভারের খসড়া। দুমড়ানো একটা কাগজ দেখিয়ে বলল, আর এটা টাইপ করা অর্ডারের কপি। ভুল হয়েছিল বলে ফেলে দিয়েছে। টাইপরাইটারটা দিয়ে টাইপ করে দেখেছি, ও অক্ষরটা কোনমতেই ছোট হাতের করা যায় না, কী-টা নষ্ট, মারলেই ক্যাপিটল লেটারটা পড়ে…

এটা কিন্তু হঠাৎ বলে উঠল মুসা। একটা ফাইলিং কেবিনেটের একেবারে পেছনে লুকানো সবুজ একটা ফাইল বের করে আনল সে। খুলল।

অ্যাই, জ্যাকি, দেখে যান! ডাক দিল সে। আপনার বাবাকে লেখা চিঠির কপি …একটা নিউজপেপার কাটিংও আছে। আদালতে আপনার কেসের রিপোর্ট।

এগুলো রেখেছে কেন? অবাক হলো রবিন।

 দেখি? এগিয়ে এল জ্যাকি।

কিশোরও দেখার জন্যে মুসার পাশে এসে দাঁড়াল। রিপোর্টটা পড়ে বলল, পনেরোই অগাস্ট টাকাটা ফান্ড থেকে চুরি গেছে বলে লিখেছে কাগজওলারা।

হ্যাঁ, তাই তো দেখছি, মাথা ঝাঁকাল জ্যাকি। একটা ভুয়া ব্যবসা। প্রতিষ্ঠানের নামে জাল দলিল সই করার অপরাধে অভিযুক্ত করেছে আমাকে শাজিন। চেকটা লেখা হয়েছে দশ তারিখে। কেউ আমার সই জাল করে স্বাক্ষর দিয়েছে ওটাতে। কে, নিশ্চয় বুঝতে পারছ।

কিন্তু ওই তারিখে তো আপনি ছিলেন না এখানে।

 জানি। আমি তখন গ্রীসে। কিন্তু কোন সাক্ষী নেই আমার, যে সেটা প্রমাণ করবে।

আছে, কিশোরের কালো চোখের তারা উত্তেজনায় চকচক করছে।

 ভ্রূকুটি করল জ্যাকি, কে?

আপনার ছবি…আপনাদের বাড়ির বসার ঘরের ম্যান্টলপীসে যেটা রাখা আছে।

মাথা নাড়তে লাগল জ্যাকি, কি বলছ বুঝতে পারছি না। বসার ঘরে ঢুকি না অনেকদিন।

তুই জেলে যাবার পর ডাকে এসেছে ছবিটা, মিস্টার সেভারন বললেন। অ্যাথেনসে তোলা হয়েছে।

অ্যাথেনসে?

হ্যাঁ, মাথা ঝাঁকাল কিশোর, পারথেননের সামনে দাঁড়ানো।

নাক-চোখ কুঁচকে ভাবতে লাগল জ্যাকি, মনে করার চেষ্টা করছে। উজ্জ্বল হলো মুখ। হা হা, মনে পড়েছে; একটা আমেরিকান মেয়ে তুলে দিয়েছিল ছবিটা। বাড়ির ঠিকানা দিয়েছিলাম ওকে। ভাবিইনি ছবিটা পাঠাবে সে।

আর তাতে… উত্তেজনায় গলা কাঁপছে কিশোরের, ছবির নিচে তারিখটা ছাপা হয়ে গেছে, ১০ অগাস্ট। আপনি জানেন, কিছু কিছু ক্যামেরায় ছবি তোলার তারিখটা ছাপা হয়ে যায়।

কিন্তু আমি তো কোন তারিখ দেখলাম না, মিস্টার সেভারন বললেন।

আছে, জবাবটা দিল এবার রবিন, ভালমত খেয়াল করেননি, তাই দেখেননি। আমি হাতে নিয়ে দেখছিলাম সেদিন, মাউন্ট থেকে পড়ে গেল; তুলে নিয়ে আবার বসানোর সময় দেখেছি একেবারে নিচে তারিখ ছাপা রয়েছে। কিশোরও জানে। তখন অবশ্য তারিখটা নিয়ে কোন কথা ভাবিনি আমরা। ছবিতে তারিখ ছাপা থাকতেই পারে, সেটা স্বাভাবিক ব্যাপার।

স্বাভাবিক ব্যাপারটাই কাজে লেগে গেল এখন, কিশোর বলল। জোরাল সাক্ষী হয়ে দাঁড়াল।

হাসি ফুটল জ্যাকির মুখে। রবিনের কাঁধ চাপড়ে দিতে দিতে বলল, ভাগ্যিস হাত থেকে ফেলে দিয়েছিলে।

 কিন্তু কথা হলো, মুসা বলল, মিসেস শাজিন এভাবে ফাসাতে গেল কেন আপনাকে?

প্রথম কথা, আমার ওপর একটা আক্রোশ আছে তার। একজন ডিস্ট্রিক্ট কাউন্সিলরকে ঘুষ সেধেছে সে, সেই লোক আবার আমার বন্ধু। কয়েকটা বিল্ডিঙের প্ল্যান পাস করে দিলে তাকে অনেক টাকা ঘুষ দেবে বলেছে।

পুলিশকে জানাল না কেন আপনার বন্ধু?

কাঁধ ঝাঁকাল জ্যাকি। তাকে ব্ল্যাকমেল করছিল শাজিন। অল্প বয়েসে একটা অপরাধ করে ফেলেছিল-তেমন কিছু না, তবু বন্ধুটির সেটা নিয়ে মাথাব্যথার অন্ত নেই। সেটা জেনে গিয়েছিল শাজিন; ওই কথা মনে করিয়ে দিয়ে, পুলিশকে বলে দেবার ভয় দেখিয়ে দেখিয়ে তার কাছ থেকে কাজ আদায় করেছে। আমার বন্ধুটি জেলে যাবার ভয়ে শাজিনের কথা মানতে বাধ্য হয়েছে। বউ-বাচ্চা আছে তার… রেগে গেল জ্যাকি। তিক্তকণ্ঠে বলল, মহিলাটা এতই শয়তান, নিজের স্বার্থসিদ্ধির জন্যে হেন দুষ্কর্ম নেই যা সে করতে পারে না। আমি যখন জেনে ফেললাম এসব খবর, আমাকে ঘুষ দিয়ে মুখ বন্ধ রাখতে চাইল সে। আমি ঘুষ নিতে রাজি না হওয়াতে গেল খেপে। শেষে আমাকেই দিল ফাঁসিয়ে।

আস্তে, সচকিত মনে হলো মিস্টার সেভারনকে, কে যেন আসছে!

সবাই শুনতে পেল সিঁড়িতে পায়ের শব্দ।

মিসেস শাজিন না তো! তাড়াতাড়ি দুই সহকারীকে নির্দেশ দিল কিশোর, আই, পেছনের অফিসটায় লুকিয়ে পড়া। আপনারাও আসুন।

দ্রুত পেছনের অফিসটায় চলে এল সবাই। ফাইলিং কেবিনেটের আশেপাশে ঘাপটি মেরে রইল। নিঃশ্বাস ফেলতেও ভয় পাচ্ছে। বাইরের ঘরে ঢুকল কেউ। হেঁটে গেল শাজিনের অফিসের দিকে। দরজা খুলল। সুইচবোর্ড অন করার শব্দ। রিসিভার তুলে নিয়ে ডায়াল করতে লাগল কেউ।

কে; দেখে আসি, ফিসফিস করে বলল কিশোর। আপনারা সব এখানেই থাকুন। আমি না ডাকলে নড়বেন না।

মাথা নুইয়ে পা টিপে টিপে সেক্রেটারির অফিসের দিকে এগোল সে। ডেস্কের ভেতরের দিকটায় এসে বসে পড়ল। দরজার কাচের ভেতর দিয়ে দেখা যাচ্ছে, শাজিনের অফিসে ডেস্কের এককোণে ঝুঁকে রয়েছে কালো পোশাক পরা একটা মূর্তি। মুখটা উল্টোদিকে ফেরানো।

আস্তে হাত বাড়িয়ে সেক্রেটারির ডেস্কে রাখা ইনটারকমের সুইচটা অন করে দিল কিশোর। সঙ্গে সঙ্গে কানে এল ভারী নিঃশ্বাস আর অস্থির ভঙ্গিতে টেবিলে অধৈর্য আঙুল ঠোকার শব্দ।

দ্রুত ভাবনা চলেছে কিশোরে মগজে। বসে থেকেই টান দিয়ে ড্রয়ারটা খুলল। ডিকটেশন মেশিনটা পাওয়া গেল। সারিয়ে নিয়ে এসেছে। ভাল। কাজ হবে এখন। ইনটারকমের পাশে সেটা রেখে রেকর্ড লেখা বোতামটা টিপে দিল।

খিলখিল হাসির শব্দ।

আরে হ্যাঁ…হ্যাঁ, কথা শুনতে পাচ্ছে কিশোর, আজ সকালেই গিয়েছে। এতক্ষণে নিশ্চয় ওদের অত সাধের বাগানটার অর্ধেকটাই নেই আর, বারোটা বাজিয়ে দিয়েছে…কৈফিয়ত? কোন সমস্যা নেই। স্রেফ বলে দেব, ড্রাইভার ভুল করেছে। ক্ষমাটমা চাওয়া যেতে পারে পরে, কিন্তু তাতে লাভ কিছু হবে না, বাগান আর ফেরত আসবে না… আবার হাসি। এ রকম ভুল হতেই পারে, তাই না?

মনে মনে রাগে জ্বলে উঠল কিশোর। মহিলাটা মানুষ না, আসলেই ড্রাকুলা!

ভ্যানটা দেয়ার জন্যে ধন্যবাদ, শাজিন বলছে। পেছনে রাখা জিনিসগুলো জলদি ফেলে দিয়ে আসুন।…হা হা, পাবেন টাকা, যা বলেছি পাবেন। কাজটা আগে হয়ে যাক..তবে মুখ বন্ধ রাখতে হবে আপনাকে। খুললে আপনিও বিপদে পড়বেন। আপনি আমাকে সহায়তা করেছেন, অস্বীকার করতে পারবেন। না। প্রমাণ করে দিতে পারব আমি। বন্দুকটার লাইসেন্সও আপনার নামে। পুলিশ জানতে পারলে আমাকে যেমন ছাড়বে না, আপনাকেও ছাড়বে না।

আস্তে মাথা তুলে তাকাল আবার কিশোর। এখনও এদিকে পেছন ফিরে আগের মতই দাঁড়িয়ে আছে শাজিন। দাঁড়িয়ে দাঁড়িয়ে কথা বলছে।

ইনটারকমে আবার ভেসে এল তার কণ্ঠ। হ্যাঁ, মিস্টার সেভারন জায়গাটা বেচতে রাজি হয়ে গেলেই কাজ শুরু করে দিতে পারব আমরা। আবার টাকা আসতে আরম্ভ করবে। এখনকার টানাটানি আর থাকবে না।…কি বললেন? আবার হাসি। ঠিকই আছে, বুড়োটার উপযুক্ত শাস্তি…ভালভাবে বলেছিলাম, কানে তোলেনি…

পেছনে খুট করে শব্দ হতে ফিরে তাকাল কিশোর। দরজায় এসে দাঁড়িয়েছেন মিস্টার সেভারন। ছড়িটা তুলে ধরেছেন। রাগে লাল হয়ে গেছে চোখমুখ।

আরে করছেন কি! তাড়াতাড়ি বলল কিশোর, বসে পড়ুন, বসে পড়ুন! দেখে ফেলবে তো!

কিন্তু কানেও তুললেন না মিস্টার সেভারন। চিৎকার করে উঠলেন, শয়তান বেটি! আরেকটু হলেই বাড়িটা হাতছাড়া হয়ে যাচ্ছিল আমার…শয়তানি করে করে আমার স্ত্রীকে ভয় দেখিয়েছিস, আমার জায়গা তছনছ করেছিস, তোকে আমি ছাড়ব না!

গটমট করে গিয়ে এক ধাক্কায় দরজাটা খুলে ফেললেন তিনি। এত জোরে ধাক্কা দিলেন, দেয়ালের সঙ্গে বাড়ি খেয়ে ঝনঝন করে ভেঙে পড়ল কাচ। পায়ের কাছে ছড়িয়ে পড়ল। লাগলে যে কেটে যেতে পারে, তোয়াক্কাই করলেন না। লাঠিটা নাড়তে নাড়তে গিয়ে ঢুকলেন শাজিনের অফিসে, শয়তান…

লাফিয়ে উঠে দৌড় দিল কিশোর, মিস্টার সেভারন!

পেছনের অফিস থেকে বেরিয়ে এসেছে জ্যাকি। কিশোরের আগেই গিয়ে বাবার হাত চেপে ধরল। বাবা, কি করছ! থামো না!

ঘুরে দাঁড়িয়েছে অগাস্ট শাজিন। গায়ে কালো জ্যাকেট, পরনে কালো। জিনস। লম্বা কালো চুল ছড়িয়ে পড়েছে কাঁধে। ঠোঁটে টকটকে লাল লিপস্টিক। ফাঁক দিয়ে দেখা যাচ্ছে সাদা দাঁত। মনে হচ্ছে, যে কোন সময় বেরিয়ে আসবে। জানোয়ারের মত শ্বদন্ত-ড্রাকুলার যে রকম থাকে।

জ্যাকির ওপর চোখ পড়তে সরু হয়ে এল চোখের পাতা। ধমকে উঠল, এখানে কি? তোমার তো জেলে থাকার কথা। পেছনে তিন গোয়েন্দাকে দেখে বিস্ময়ে বড় বড় হয়ে গেল চোখ, সরু হলো আবার; মোমের মত ফ্যাকাসে চেহারায় কালো ছাপ পড়ল। হচ্ছেটা কি?

 আপনি যে একটা মিথ্যুক, সেই প্রমাণ জোগাড় হয়ে গেছে আমাদের, রাগত স্বরে বলল জ্যাকি।

কিশোরের বগলে চেপে রাখা ফাইলের দিকে তাকিয়ে কালো চোখের মণি জ্বলে উঠল শাজিনের। পুলিশকে যখন বলব, চুরি করে আমার অফিসে ঢুকে কাগজপত্র তছনছ করেছ তোমরা, শীতল কণ্ঠে বলল সে, কে কার কথা বিশ্বাস করে, কে সত্যিকার বিপদে পড়ে, দেখা যাবে তখন।

 এবার আর আপনাকে বিশ্বাস করছে না ওরা, কঠিন কণ্ঠে জবাব দিল কিশোর, আপনার বিরুদ্ধে অনেক প্রমাণ আছে আমাদের হাতে। সেভারনদের বাগান নষ্ট করতে ডিগার পাঠিয়েছেন, ওঁদের শান্তি নষ্ট করেছেন, নানা ভাবে যন্ত্রণা দিয়েছেন ওঁদের, ব্ল্যাকমেল করেছেন; অভিযোগের অন্ত নেই, কটা অস্বীকার করবেন? ফাইলটা নাড়ল সে। আপনার শয়তানির সমস্ত প্রমাণ রয়েছে এর মধ্যে।

হঠাৎ ডাইভ দিয়ে পড়ল শাজিন। ড্রয়ার খোলার শব্দ। আবার যখন উঠে দাঁড়াল সে, হাতে উদ্যত ছোট একটা পিস্তল। কিশোরের দিকে হাত বাড়াল। ফাইলটা দাও!

জ্বী-না! ফাইল সহ হাতটা পেছনে নিয়ে গেল কিশোর, আপনার কথা আর শোনা হচ্ছে না।

দেখো, বোকামি কোরো না! বরফের মত শীতল শাজিনের কণ্ঠ, ভাল। চাও তো, দাও বলছি!

দিয়ে দাও, কিশোর, মৃদুস্বরে বলল জ্যাকি। ওকে বিশ্বাস নেই। সত্যি সত্যি গুলি করে বসবে।

অনিচ্ছাসত্ত্বেও ফাইলটা দিয়ে দিল কিশোর।

ও-কে, ফাইলটা গোল করে পকেটে ঢুকিয়ে, এগিয়ে এসে মিস্টার সেভারনের হাত চেপে ধরল শাজিন। বুড়োটাকে সঙ্গে নিয়ে যাচ্ছি আমি। কেউ আমার পিছে পিছে আসার চেষ্টা করলে..

নিতে যদি না দিই? মুসা বলল।  

বাধা দিয়ে দেখো খালি, ঠোঁটজোড়া ফাঁক হয়ে গেল শাজিনের। ভয়ঙ্কর লাগছে দেখতে।

মিস্টার সেভারনের হাতটা বাঁকিয়ে পিঠের ওপর নিয়ে এল শাজিন। পিস্তলটা অন্যদের দিকে নিশানা করে ঠেলতে ঠেলতে নিয়ে চলল তাঁকে।

যেতে দিচ্ছ কেন! চিৎকার করে উঠল রবিন।

মাথা নেড়ে জ্যাকি বলল, কিছু করার নেই। বাধা দিলে যা বলছে তাই করবে। বরং অপেক্ষা করাই ভাল। বাইরে নিয়ে বাবাকে ছেড়ে দেবে।

মিস্টার সেভারনকে নিয়ে বেরিয়ে গেল শাজিন।

ডিকটেশন মেশিনটার কাছে এসে টেপের ক্যাসেটটা বের করে নিল কিশোর। পকেটে রেখে দিল।

ওটাতে কি আছে বুঝতে পারল জ্যাকি। নীরবে মাথা ঝাঁকাল।

কিন্তু বাইরে নিয়ে গিয়ে আপনার বাবাকে যদি কিছু করে! রবিন বলল।

এই সময় সিঁড়ি থেকে ভেসে এল গুলির শব্দ।

সর্বনাশ! বলেই দৌড় দিল জ্যাকি।

তিন গোয়েন্দাও ছুটল পেছনে।

দোতলার ল্যান্ডিং ফ্লোরে বসে আছেন মিস্টার সেভারন। বিমূঢ়ের মত তাকাচ্ছেন। হাতে শাজিনের পিস্তলটা। ছেলেদের দেখে বললেন, ল্যাং মেরে, ফেলে দিয়েছি। পিস্তলটা মাটিতে পড়ে আপনাআপনি গুলি বেরিয়ে গেল।

তার ছেলে জিজ্ঞেস করল, ওর গায়ে লেগেছে?

মাথা নাড়লেন বৃদ্ধ, না। নিচে গড়িয়ে পড়েই লাফ দিয়ে উঠে দৌড় দিল। তাড়াতাড়ি গেলে এখনও ধরতে পারবে…

 হুড়মুড় করে সিঁড়ি বেয়ে নামতে শুরু করল ওরা। নিচতলায় নামতেই কানে এল পুলিশের সাইরেন। পরক্ষণে ব্রেকের শব্দ।

পুলিশ! ভুরু কুঁচকে ফেলল কিশোর, ওরা জানল কি করে?

এক মুহূর্ত পরেই সদর দরজা দিয়ে ঢুকতে লাগল পুলিশের লোক, জোড়ায় জোড়ায়। সিঁড়ির দিকে ছুটল।

কি হয়েছে? জানতে চাইল একজন। তিন গোয়েন্দা আর জ্যাকিকে দেখছে। তারপর তাকাল মিস্টার সেভারনের দিকে। তিনিও নেমে আসছেন। আপনি কি মিস্টার সেভারন? আপনার পড়শী ফোন করেছে থানায়। বলেছে, আপনার স্ত্রী আপনার জন্যে অস্থির হয়ে পড়েছেন…?

একজন মহিলাকে যেতে দেখেছেন? জানতে চাইল কিশোর।

অবাক হয়ে মাথা নাড়ল অফিসার, কই, না তো!

পরস্পরের দিকে তাকাতে লাগল তিন গোয়েন্দা। ওরাও অবাক।

আমি জানি কোনখান দিয়ে গেছে! আচমকা চেঁচিয়ে উঠল রবিন। সাইরেন শুনে আর সামনের দিকে যায়নি, ফায়ার এসকেপ দিয়ে পালিয়েছে!

জলদি! লাফিয়ে উঠে দৌড় দিল কিশোর। ধরতে হবে!

জ্যাকি আর তার বাবা পুলিশের প্রশ্নের জবাব দেয়ার জন্যে রয়ে গেল, তিন গোয়েন্দা ছুটল শাজিনকে ধরার জন্যে। মুসা যে জানালাটা দিয়ে ঢুকেছিল, সেটার কাছে এসে দেখল, ফায়ার এসকেপ থেকে নেমে পড়েছে শাজিন। বাধানো চত্বর দিয়ে দৌড়ে চলেছে। আঙিনার সীমানায় গিয়ে একটা দরজার ওপাশে অদৃশ্য হয়ে গেল।

ঘুরে দাঁড়াল কিশোর। সামনের দরজা দিয়ে বেরিয়ে ধরার চেষ্টা করতে হবে, বলেই ছুটল আবার।

ওদেরকে দরজার দিকে ছুটে যেতে দেখে চিৎকার করে উঠল অফিসার, অ্যাই, অ্যাই, কোথায় যাচ্ছ?

কিন্তু কে শোনে কার কথা। চোখের পলকে আঙিনায় বেরিয়ে এল ওরা। কাঠের দরজাটার দিকে ছুটল।

 দরজার ওপাশে একটা অন্ধগলি। উঁচু দালানের জন্যে ঠিকমত আলো ঢুকতে পারে না বলে আবছা অন্ধকার। দুদিকের দেয়ালেই আগাছা জন্মেছে। রাতের কুয়াশা পানি হয়ে জমে আছে এখনও। ফোঁটা ফোঁটা ঝরছে। রাস্তায়। আবর্জনার ছড়াছড়ি। পানি আর মদের বোতল স্তূপ হয়ে আছে এখানে ওখানে।

আরি! আগে আগে ছুটতে ছুটতে থমকে দাঁড়িয়ে গেল কিশোর। নিচু হয়ে তুলে নিল কি যেন। ওই কাগজগুলো!…ঘটনাটা কি?

রবিন আর মুসাও দেখল দেয়ালের গায়ে সেঁটে থেকে বাতাসে বাড়ি খেতে খেতে নিচে পড়ছে কয়েকটা কাগজ।

খাইছে! কাগজ কুড়াতে শুরু করল মুসাও। ফেলে দিল কেন?

হয়তো আমাদের ঠেকানোর জন্যে, রবিন বলল। কাগজ দেখলে কুড়ানো শুরু করব আমরা, থামব, এই সুযোগে সে পালাবে।

চালাক কত! পালাতে দিচ্ছি না আজ শয়তানটাকে, বলেই দৌড় দিল মুসা।

গলির শেষ মাথায় বেরিয়ে দেখল একটা ছোট পার্কিং লট। কয়েকটা গাড়ি দাঁড়িয়ে আছে। আবার শাজিনকে চোখে পড়ল তিন গোয়েন্দার। কুকুর নিয়ে হাঁটতে বেরোনো একটা লোককে প্রায় ধাক্কা দিয়ে ফেলতে ফেলতে তার পাশ কেটে ছুটে চলে গেল। একপাশে জেটি। পার্কিং লটের কাছ থেকে শখানেক গজ দূরে বাধা রয়েছে কয়েকটা মোটর ক্রুজার।

হাত তুলল কিশোর, ওই যে! জেটির দিকে যাচ্ছে।

 দাঁড়িয়ে গেল সে।

মুসাও দাঁড়াল, কি হলো?

 বুঝেছি! এসো! আবার ছুটল কিশোর।

জেটির কাছে পৌঁছে দাঁড়িয়ে গেল শাজিন। দ্রুতহাতে একটা বোটের দড়ি খুলে ছুঁড়ে ফেলল ডেকে। কিন্তু ডেকে না পড়ে পানিতে পড়ল ওটা।

বোটে ওঠার আগেই পেছন থেকে গিয়ে তার জ্যাকেট খামচে ধরল মুসা। কিন্তু রাখতে পারল না। আশ্চর্য শক্তি শাজিনের শরীরে। ভূতই মনে হলো মুসার। ক্ষণিকের জন্যে দ্বিধায় পড়ে গেল। ঝাড়া দিয়ে ওর হাত থেকে জ্যাকেটটা ছাড়িয়ে নিয়েই এক লাফে গিয়ে ছোট মোটর বোটটায় উঠে পড়ল শাজিন।

নামতে গিয়ে পিছলে পড়ে গেল মুসা। চিত হয়ে পড়ল শান বাঁধানো ঘাটে। ব্যথা পেল পিঠে। রবিন আর কিশোর পৌঁছতে দেরি করে ফেলল। ততক্ষণে স্টার্ট দিয়ে ফেলেছে শাজিন। অসহায় হয়ে দেখতে লাগল তিন গোয়েন্দা, ঘাট থেকে সরে যেতে শুরু করেছে বোটটা।

নড়ে উঠল রবিন। পানিতে ঝাঁপিয়ে পড়তে গেল। খপ করে তার হাত ধরে ফেলল কিশোর। মরার দরকার নেই।

কিন্তু চলে যাচ্ছে তো! রাগে মাটিতে পা ঠুকল রবিন।

স্পীড বোটের সঙ্গে সাঁতরে পারবে না।

দেখো এটা কি? হাতে নিয়ে উঠে দাঁড়াল মুসা। ব্যালাক্লাভা। শাজিনের পকেট থেকে পড়েছে।

আজ আর বাঁচতে পারবে না, সেজন্যেই ভাগ্য তার প্রতি বিরূপ; প্রমাণের পর প্রমাণ ফেলে যাচ্ছে, কিশোর বলল। এটা মাথায় দিয়ে সে নিজেই যেত সেভারনদের বাড়িতে। নানা রকম পোশাক পরে বিভিন্ন সাজে সমস্ত শয়তানিগুলো সে একাই করেছে, কেউ তার দোসর ছিল না।

তারমানে তুমি বলতে চাইছ, সেভারনদের বাড়িতে কোন পুরুষ লোক ঢোকেনি? মুসা অবাক।

না

কিন্তু ধরতে না পারলে কিছুই করা যাবে না, রবিন বলল। দেখো দেখো, লকটার দিকে যাচ্ছে। আগেই গিয়ে গেটটা বন্ধ করে দিতে পারলে…

বলে আর দাঁড়াল না সে। গেটের দিকে ছুটল প্রাণপণে।

মুসা আর কিশোরও তার পিছু নিতে যাচ্ছিল, এই সময় পাশে এসে থামল একটা পুলিশের গাড়ি। জ্যাকি আর তার বাবা বসে আছেন ওতে। টপাটপ লাফিয়ে নামল একজন পুলিশ অফিসার আর জ্যাকি।

শাজিন কোথায়? জিজ্ঞেস করল জ্যাকি।

হাত তুলে দেখাল কিশোর।

পালালই শেষ পর্যন্ত?

এখনও বলা যাচ্ছে না। রবিন গেছে গেটটা বন্ধ করতে। শাজিন বেরিয়ে যাবার আগেই যদি বন্ধ করে দিতে পারে…

কথা শেষ করার আগেই আবার গিয়ে গাড়িতে বসল অফিসার। জ্যাকিও উঠল। সরে জায়গা করে দিল মুসা আর কিশোরকে। কিশোর দরজা লাগানোর আগেই চলতে শুরু করল গাড়িটা।

গেটের কাছে পৌঁছে দেখা গেল পাগলের মত হাতলটা ঘোরাচ্ছে রবিন, বন্ধ করে দেয়ার জন্যে। গাড়ি থেকে লাফিয়ে নেমে তাকে সাহায্য করতে ছুটে গেল জ্যাকি। গেট বন্ধ হয়ে যাচ্ছে দেখে আবার বোটের নাক ঘুরিয়ে দিতে গেল শাজিন। কোন কারণে কেশে উঠে বন্ধ হয়ে গেল ইঞ্জিনটা। মরিয়া হয়ে বার বার দড়ি টেনে স্টার্ট দেয়ার চেষ্টা করতে লাগল সে।

এ সুযোগ হাতছাড়া করতে চাইল না মুসা। কোনদিকে না তাকিয়ে গিয়ে পানিতে ঝাঁপ দিয়ে পড়ল। তীব্র স্রোতকে অগ্রাহ্য করে সাঁতরে এগোল বোটের দিকে। ধরে ফেলল পানিতে পড়ে থাকা বোট বাঁধার দড়িটা। ঘুরে গিয়ে টেনে নিয়ে সাঁতরে চলল তীরের দিকে।

দড়িটা টান দিয়ে ছাড়িয়ে নেয়ার আপ্রাণ চেষ্টা করতে লাগল শাজিন। কিন্তু ছাড়বে না আর, পণ করে ফেলেছে মুসা। একবার হাত থেকে জ্যাকেট ছুটিয়েছে বটে, কিন্তু দ্বিতীয়বার আর দড়ি ছুটাতে দেবে না।

 পানিতে ঝাঁপ দিতে গিয়েও থেমে গেল শাজিন। তীরে দাঁড়ানো পুলিশের দলকে নজরে পড়েছে। বুঝতে পারল, পানিতে পড়েও বাঁচতে পারবে না আজ। খুব শীঘ্রি তাকে টেনে তুলবে পুলিশ। অহেতুক পানিতে পড়ে ভেজার কষ্ট করার চেয়ে হাল ছেড়ে দিয়ে বোটের সীটে বসে পড়াটাই বুদ্ধিমানের কাজ।

তীরে পৌঁছতে অনেকগুলো আগ্রহী হাত এগিয়ে এল মুসার দিকে। কেউ দড়িটা নিয়ে নিল তার কাছ থেকে, কেউ চেপে ধরল দুই হাত। তুলে আনল তাকে পানি থেকে।

বাপরে বাপ! ঝাড়া দিয়ে গা থেকে পানি ফেলতে ফেলতে বলল মুসা, যা ঠাণ্ডা! বরফও এরচেয়ে ভাল!

বোট থেকে নামানো হলো শাজিনকে। গাড়িতে তুলল তাকে পুলিশ।

.

কখন সন্দেহ করলে এ সব শাজিনের শয়তানি? ফুলস্পীডে গাড়ি চালিয়ে ম্যানিলা রোডে যাওয়ার পথে জিজ্ঞেস করল জ্যাকি।

লোগোটা দেখে।

তারপর?

 তদন্ত চালিয়ে গেলাম। কেন সে এসব করছে, বুঝতে সময় লাগল না।

কি যে উপকার করলে তোমরা, কৃতজ্ঞ স্বরে বললেন মিস্টার সেভারন। বলে বোঝাতে পারব না!

প্রশংসা-পর্বটা এড়ানোর জন্যে আগের কথার খেই ধরে কিশোর বলল, তবে আজকের আগে বুঝতে পারিনি, সব কাজ সে একাই করেছে। আমরা ভেবেছিলাম, তার একজন পুরুষ সহকারীও আছে। সেদিন বনের মধ্যে বন্দুক দিয়ে গুলি করে মুসাদের ভয় দেখিয়েছিল সে নিজেই। কাঁটাঝোপের ওপর পড়ে গিয়ে হাত ছিলে ফেলেছিল, হাতের প্লাস্টার সেটাই প্রমাণ করে…।

বাড়ির কাছে পৌঁছে দেখা গেল, সামনের রাস্তায় তেমনি দাঁড়িয়ে আছে ডিগারটা। গেটের কাছে একজন পুলিশ অফিসারকে নিয়ে ড্রাইভারের সঙ্গে কথা বলছেন মিসেস সেভারন।

অফিসার আমাকে বলেছে, রেডিওতে থানায় জানিয়ে দিয়েছে, মিস্টার সেভারন বললেন। এত তাড়াতাড়ি লোক পাঠিয়ে দেবে থানা থেকে, ভাবিনি। ভালই হলো। ড্রাইভারের সঙ্গে আর ঝগড়া করা লাগল না।

আরও একজন লোক দাঁড়িয়ে আছে মিসেস সেভারনের পাশে। চিনতে পারল মুসা। এই লোকটাকেই দূরবীন নিয়ে ঘোরাফেরা করতে দেখেছে বনের ভেতর।

গাড়ি থামাল জ্যাকি। তিন গোয়েন্দাকে বলল, নামো তোমরা। মা তোমাদের চা না খাইয়ে ছাড়বে না।

চিন্তিত ভঙ্গিতে মুসা বলল, তদন্ত এখনও শেষ হয়নি। দূরবীনওয়ালা লোকটার ব্যাপারে খোঁজ-খবর নিতে হবে, শাজিনের সঙ্গে কিভাবে জড়িত ছিল।

ভুরু কোঁচকাল জ্যাকি, জড়িত ছিল মানে?

লোকটাকে কোথায়, কিভাবে দেখেছে জানাল মুসা।

হেসে উঠল জ্যাকি। আরে ও তো আমাদের রবার্ট লিওনেল। শখের পক্ষী-বিজ্ঞানী। সারাক্ষণ বনে বনে ঘুরে বেড়ায় আর পাখি দেখে।

ও, তাই! দুই বন্ধুর দিকে তাকিয়ে হেসে ফেলল মুসা।

গাড়ি থেকে নামল ওরা।

জ্যাকির কাছে সব শুনে এগিয়ে এলেন লিওনেল। মুসার দিকে তাকিয়ে বললেন, সেদিন বনের মধ্যে তোমার ঘোড়াটাকে ভয় পাইয়ে দেয়ার জন্যে দুঃখিত।

 না না, ঠিক আছে, বলতে যাচ্ছিল মুসা, বলা হলো না, টেলিফোন কোম্পানির একটা গাড়ি এসে থামল।

গাড়ি থেকে নেমে এগিয়ে এল একজন লোক। আপনাদের তারে কোনখানে গণ্ডগোল হয়েছে, সেজন্যেই লাইন পাচ্ছেন না। খুঁজে বের করে এখুনি ঠিক করে দিচ্ছি…

কিশোর অনুমান করল, শাজিনই তারটা ছিঁড়েটিড়ে দিয়ে থাকবে কোন জায়গায়, সেভারনদের বিচ্ছিন্ন করে রাখার জন্যে, যাতে ডিগার নিয়ে বাগান ভাঙতে এলে তারা থানায় যোগাযোগ করতে না পারেন।

.

আমাকে নিয়ে তো খুব হাসাহাসি করা হয়েছে, রান্নাঘরের টেবিলে কাপে চা ঢালতে ঢালতে হেসে বললেন মিসেস সেভারন, আড়চোখে স্বামীর দিকে তাকিয়ে, ভূতের কথাটা কি ভুল বলেছি?

ভূত নয়, মানুষ। ফিনফিনে পোশাক পরে শাজিনই ভূত সেজেছিল।

সে যা-ই হোক, দেখেছি তো ঠিকই, চোখের ভুল ছিল না।

মাথা ঝাঁকাল কিশোর। হ্যাঁ। ওর পোশাকের কাপড়ই ছিঁড়ে আটকে গিয়েছিল সেলারে নামার ট্র্যাপ-ডোরে।

ফোঁস করে নিঃশ্বাস ফেলে মুসা বলল, আসল ভূত হলে সত্যি খুব মজা হত। শাজিন আসল ড্রাকুলা না হওয়ায় নিরাশই মনে হচ্ছে ওকে।

সেলারে আরেকবার চোখ বোলাতে চাই আমি, কিশোর বলল। কে জানে, নতুন আর কোন রহস্য পেয়ে যাই কিনা?

হেসে উঠল জ্যাকি, তোমরা মনেপ্রাণে গোয়েন্দা। রহস্যের খোঁজে থাকো সব সময়, রহস্য না হলে বাঁচো না। যোগ্য লোক পাওয়া গেছে এতদিনে। চলল, আমিও তোমাদের সঙ্গে যাব। জোয়ালিনের ভূতের রহস্য সমাধানের ইচ্ছে আমারও অনেক দিনের।

তাই নাকি? চলুন! সঙ্গে সঙ্গে উৎসাহিত হয়ে উঠল কিশোর। দারুণ হবে! বলা যায় না, ভূত খুঁজতে গিয়ে ওয়ারনার পরিবারের গুপ্তধনের নকশাও পেয়ে যেতে পারি।

ও, তাই বলো, গুপ্তধন, হাসল রবিন। আমি ভাবছিলাম ভূত খুঁজতে যাওয়ার এত আগ্রহ কেন তোমার?

গুপ্তধনের কথা আবার কার কাছে শুনলে? চোখ বড় বড় করে তাকাল মুসা। তার ওঠার কোন ইচ্ছে দেখা গেল না। আয়েশ করে ফ্রটকেক চিবুচ্ছে।

শুনিনি, অনুমান। এত বড়লোক ছিল যখন, গুপ্তধন তো থাকতেই পারে, তাই না?

তা পারে! রবিনও উত্তেজিত হয়ে উঠেছে।

 কিন্তু মুসার মধ্যে তেমন উত্তেজনা নেই। হাত নেড়ে বলল, গুপ্তধন উদ্ধারে আমার কোন আপত্তি নেই। কিন্তু দেড়শো বছরের পুরানো সেলারে জোয়ালিনের ভূতও থাকতে পারে। ওর বাবার ধনরত্ন লুট করতে যাচ্ছি দেখলে ঘাড়টা ধরে মটকে দিতে পারে। মিসেস সেভারন, আপনার কোন আপত্তি না থাকলে এই ফুটকেকটা আমি পুরোটাই খাব। বলা যায় না, জীবনের শেষ খাওয়াও হতে পারে এটা।

সর্বপ্রথম কোন সময়ে বাংলা দেশে মানুষের বসতি আরম্ভ হয়, তাহা জানিবার কোনো উপায় নাই। পৃথিবীর অন্যান্য দেশে আদি যুগের মানব প্রস্তরনিৰ্মিত যে সমুদয় অস্ত্র ব্যবহার করিত, তাহাই তাহাদের অস্তিত্বের প্রধান প্রমাণ ও পরিচয়। সাধারণত এই প্রস্তরগুলি দুই শ্রেণীতে বিভক্ত করা হয়। সর্বপ্রাচীন মানুষ প্রথমে যে সমুদয় পাষাণ-অস্ত্র ব্যবহার করিত, তাঁহার গঠনে বিশেষ কোনো কৌশল বা পারিপাট্য ছিল না, পরবর্ত্তী যুগে এই অস্ত্র সকল পালিস ও সুগঠিত হয়। এই দুই যুগকে যথাক্রমে প্রত্নপ্রস্তর ও নব্য প্রস্তর যুগ বলা যায়। নব্য প্রস্তর যুগে মানুষের সভ্যতা বৃদ্ধির আরও প্রমাণ পাওয়া যায়। তাহারা অগ্নি উৎপাদন করিতে জানিত, মাটি পোড়াইয়া বাসন নির্মাণ করিত এবং রন্ধনপ্রণালীতেও অভ্যস্ত ছিল। এই যুগের বহুদিন পরে মানুষ ধাতুর আবিষ্কার করে। মানুষ প্রথমে সাধারণত তাম্রনির্ম্মিত অস্ত্রের ব্যবহার করিত বলিয়া এই তৃতীয় যুগকে তাম্রযুগ বলা হয়। ইহার পরবর্ত্তী যুগে লৌহ আবিষ্কৃত হওয়ার ফলে মানুষ ক্রমে উন্নততর সভ্যতার অধিকারী হয়।

বাংলা দেশেও আদিম মানবসভ্যতার এইরূপ বিবর্ত্তন হইয়াছিল। কারণ এখানেও-প্রধানত পূর্ব্ব ও পশ্চিম সীমান্ত প্রদেশে-প্রত্ন ও নব্য প্রস্তর এবং তাম্রযুগের অস্ত্রশস্ত্র পাওয়া গিয়াছে। বাংলা দেশের মধ্যভাগ অপেক্ষাকৃত পরবর্ত্তী যুগে পলিমাটিতে গঠিত হইয়াছিল। প্রস্তর ও তাম্রযুগে সম্ভবত বাংলার পার্ব্বত্য সীমান্ত প্রদেশেই মানুষ বসবাস করিতক্রমে তাহারা দেশের সর্বত্র ছড়াইয়া পড়িয়াছে।

বৈদিক ধর্ম্মাবলম্বী আৰ্য্যগণ যখন পঞ্চনদে বসতি স্থাপন করেন তখন তাঁহার বহুদিন পরেও বাংলা দেশের সহিত তাঁহাদের কোনো ঘনিষ্ঠ সম্বন্ধ ছিল না। বৈদিক সূত্রে বাংলার কোনো উল্লেখ নাই। ঐতয়ের ব্রাহ্মণে অনাৰ্য্য ও দস্যু বলিয়া যে সমুদয় জাতির উল্লেখ আছে, তাঁহার মধ্যে পুরে নাম দেখিতে পাওয়া যায়। এই পুণ্ড জাতি উত্তরবঙ্গে বাস করিত, তাহা পূর্ব্বেই বলা হইয়াছে। ঐতরেয় আরণ্যকে বঙ্গদেশের নিন্দাসূচক উল্লেখ আছে। বৈদিক যুগের শেষভাগে রচিত বৌধায়ন ধৰ্ম্মসূত্রেও পুণ্ডু ও বঙ্গদেশ বৈদিক কৃষ্টি ও সভ্যতার বহির্ভূত বলিয়া বর্ণিত হইয়াছে এবং এই দুই দেশে স্বল্পকালের জন্য বাস করিলেও আৰ্যগণের প্রায়শ্চিত্ত করিতে হইবে এইরূপ বিধান আছে।

এই সমুদয় উক্তি হইতে স্পষ্টই প্রমাণিত হয় যে বাংলার আদিম অধিবাসীগণ আর্য্যজাতির বংশসম্ভূত নহেন। বাংলা ভাষার বিশ্লেষণ করিয়া পণ্ডিতগণ এই সিদ্ধান্তে উপনীত হইয়াছেন যে আর্য্যগণ এদেশে আসিবার পূর্ব্বে বিভিন্ন জাতি এদেশে বসবাস করিত। নৃতত্ত্ববিদগণও বর্ত্তমান বাঙ্গালীর দৈহিক গঠন পরীক্ষার ফলে এই সিদ্ধান্তই সমর্থন করিয়াছেন।

কিন্তু বাংলার অধিবাসী এই সমুদয় অনাৰ্যজাতির শ্রেণীবিভাগ ও ইতিহাস সম্বন্ধে সুধীগণ একমত নহেন। তাঁহাদের বিভিন্ন মতবাদের বিস্তৃত আলোচনা না করিয়া সংক্ষেপে এ সম্বন্ধে কিছু বলিলেই যথেষ্ট হইবে।

বাংলা দেশে কোল, শবর, পুলিন্দ, হাঁড়ি, ডোম, চণ্ডাল প্রভৃতি যে সমুদয় অন্ত্যজ জাতি দেখা যায়, ইহারাই বাংলার আদিম অধিবাসীগণের বংশধর। ভারতবর্ষের অন্যান্য প্রদেশে এবং বাহিরেও এই-জাতীয় লোক দেখিতে পাওয়া যায়। ভাষার মূলগত ঐক্য হইতে সিদ্ধান্ত করা হইয়াছে যে এই সমুদয় জাতিই একটি বিশেষ মানবগোষ্ঠীর বংশধর। এই মানবগোষ্ঠীকে ‘অস্ট্রো-এশিয়াটিক অথবা অষ্ট্রিক’ এই সংজ্ঞা দেওয়া হইয়াছে, কিন্তু কেহ কেহ ইহাদিগকে ‘নিষাদ জাতি’ এই আখ্যা দিয়াছেন। ভারতবর্ষের বাহিরের পূর্ব্ব ও দক্ষিণ এশিয়ায় এই জাতির সংখ্যা এখনো খুব বেশী।

নিষাদ জাতির পরে আরও কয়েকটি জাতি এদেশে আগমন করে। ইহাদের একটির ভাষা দ্রাবিড় এবং আর একটির ভাষা ব্ৰহ্ম-তিব্বতীয়। ইহাদের সম্বন্ধে বিশেষ কিছুই জানা যায় না।

এই সমুদয় জাতিকে পরাভূত করিয়া বাংলা দেশে যাঁহারা বাস স্থাপন করেন, এবং যাহাদের বংশধরেরাই প্রধানত বর্ত্তমানে বাংলার ব্রাহ্মণ, বৈদ্য কায়স্থ প্রভৃতি সমুদয় বর্ণভুক্ত হিন্দুর পূর্ব্বপুরুষ, তাঁহারা যে বৈদিক আর্য্যগণ হইতে ভিন্নজাতীয় ছিলেন, এ বিষয়ে পণ্ডিতগণের মধ্যে কোনো মতভেদ নাই। রিজলী সাহেবের মতে, মোঙ্গোলীয় ও দ্রাবিড় জাতির সংমিশ্রণে প্রাচীণ বাঙ্গালী জাতির উদ্ভব হইয়াছিল। কিন্তু এই মত এখন পরিত্যক্ত হইয়াছে। কোনো কোনো মোঙ্গোলীয় পার্ব্বত্য জাতি বাংলায় উত্তর ও পূর্ব্ব সীমান্তে বাস স্থাপন করিয়াছে কিন্তু এতদ্ব্যতীত প্রাচীন বাঙ্গালী জাতিতে যে মোঙ্গোলীয় রক্ত নাই, ইহা একপ্রকার সর্ব্ববাদীসম্মত। আর দ্রাবিড় নামে কোনো পৃথক জাতির অস্তিত্বই পণ্ডিতগণ এখন স্বীকার করেন না।

মস্তিষ্কের গঠনপ্রণালী হইতেই নৃতত্ত্ববিদগণ মানুষের জাতি নির্ণয় করিয়া থাকেন। মস্তিষ্কের দৈর্ঘ্য ও প্রস্থের অনুপাত অনুসারে যে সমুদয় শ্রেণীবিভাগ কল্পিত হইয়াছে, তাঁহার মধ্যে প্রধান দুইটির নাম ‘দীর্ঘ-শির’ (Dolichocephalic) ও ‘প্রশস্ত-শির’ (Brachycephalic) বৈদিক আর্য্যগণ যে যে প্রদেশে প্রাধান্য স্থাপন করিয়াছিলেন, সেখানকার সকল শ্রেণীর হিন্দুগণ দীর্ঘ-শির। কিন্তু বাংলার সকল শ্ৰেণীর হিন্দুগণই প্রশস্ত-শির। কেহ কেহ অনুমান করেন যে পামির ও টাকলামাকান অঞ্চলের অধিবাসী হোমো-আলপাইনাস নামে অভিহিত একজাতীয় লোকই বাঙ্গালীর আদিপুরুষ। ইহাদের ভাষা আৰ্যজাতীয় হইলেও ইহারা বৈদিক ধর্ম্মাবলম্বী আৰ্য্যগণ হইতে সম্পূর্ণ পৃথক। কিন্তু সকলে এই মত গ্রহণ করেন নাই।

মস্তিষ্কের গঠনপ্রণালী হইতে নৃতত্ত্ববিদগণ সিদ্ধান্ত করিয়াছেন যে বাঙ্গালী একটি স্বতন্ত্র ও বিশিষ্ট জাতি। এমনকি বাংলা দেশের ব্রাহ্মণের সহিত ভারতের অপর কোনো প্রদেশের ব্রাহ্মণের অপেক্ষা বাংলার কায়স্থ, সদোপ, কৈবৰ্ত্ত প্রভৃতির সহিত সম্বন্ধ অনেক বেশী ঘনিষ্ঠ।

বাংলার প্রাচীন নিষাদ জাতি প্রধানত কৃষিকাৰ্য্য দ্বারা জীবনযাপন করিত এবং গ্রামে বাস করিত। তাহারা নব্য প্রস্তর যুগের লোক হইলেও ক্রমে তাম্র ও লৌহের ব্যবহার শিক্ষা করিয়াছিল। সমতল ভূমিতে এবং পাহাড়ের গায়ে স্তরে স্তরে ধান্য উৎপাদন প্রণালী তাহারাই উদ্ভাবন করে। কলা, নারিকেল, পান, সুপারি, লাউ, বেগুন প্রভৃতি সজি এবং সম্ভবত আদা ও হলুদের চাষও তাহারা করিত। তাহারা গরু চড়াইত না এবং দুধ পান করিত না, কিন্তু মুরগী পালিত এবং হাতীকে পোষ মানাইত। কুড়ি হিসাবে গণনা করা এবং চন্দ্রের হ্রাসবৃদ্ধি অনুসারে তিথি দ্বারা দিন-রাত্রির মাপ তাহারাই এদেশে প্রচলিত করে।

নিষাদ জাতির পরে দ্রাবিড়ভাষাভাষি ও আপলাইন শ্রেণীভুক্ত এক জাতি বাংলা দেশে বাস ও বাঙ্গালী জাতির সৃষ্টি করে। পরবর্ত্তীকালে তাহারা নবাগত আৰ্যগণের সহিত এমন ঘনিষ্ঠভাবে মিশিয়া গিয়াছে যে তাহাদের পৃথক সত্তা ও সভ্যতা সম্বন্ধে কোনো স্পষ্ট ধারণা করা কঠিন। কিন্তু আৰ্য্য উপনিবেশের পূর্ব্বে ভারতবর্ষের সভ্যতা কিরূপ ছিল, তাঁহার আলোচনা করিলে এই বাঙ্গালী জাতির সভ্যতা সম্বন্ধে কয়েকটি মোটামুটি সিদ্ধান্ত করা যায়। বর্ত্তমানকালে প্রচলিত হিন্দু ধর্ম্মের কয়েকটি বিশিষ্ট অঙ্গ-যেমন কৰ্ম্মফল ও জন্মান্তরবাদে বিশ্বাস, বৈদিক হোম ও যাগযজ্ঞের বিরোধী পূজাপ্রণালী, শিব, শক্তি ও বিষ্ণু প্রভৃতি দেব-দেবীর আরাধনা এবং পুরাণবর্ণিত অনেক কথা ও কাহিনী-তাহাদের মধ্যে প্রচলিত ছিল। অনেক লৌকিক ব্রত, আচার, অনুষ্ঠান, বিবাহ-ক্রিয়ায় হলুদ, সিন্দুর প্রভৃতির ব্যবহার, নৌকা নিৰ্মাণ ও অন্যান্য অনেক গ্রাম্য শিল্প এবং ধুতি শাড়ি প্রভৃতি বিশিষ্ট পরিচ্ছদ প্রভৃতিও এই যুগের সভ্যতার অঙ্গ বলিয়াই মনে হয়। মোটের উপর আৰ্যজাতির সংস্পর্শে আসিবার পূর্ব্বেই যে বর্ত্তমান বাঙ্গালী জাতির উদ্ভব হইয়াছিল এবং তাহারা একটি উচ্চাঙ্গ ও বিশিষ্ট সভ্যতার অধিকারী ছিল এই সিদ্ধান্ত যুক্তিযুক্ত বলিয়া গ্রহণ করা যায়।

.

২. আৰ্য প্রভাব

বৈদিক যুগের শেষভাবে অথবা তাঁহার অব্যবহিত পরেই বাংলা দেশে আৰ্য্য উপনিবেশ ও আৰ্য সভ্যতা বিস্তারের পরিচয় পাওয়া যায়। বৈদিক ধৰ্ম্মসূত্রে বাংলা দেশ আৰ্য্যাবর্তের বাহিরে বলিয়া গণ্য হইলেও মানবধর্ম্মশাস্ত্রে ইহা আৰ্য্যাবর্তের অন্তর্ভুক্ত এবং পুণ্ড জাতি পতিত ক্ষত্রিয় বলিয়া বর্ণিত হইয়াছে। মহাভারতে কিন্তু পুণ্ডু ও বঙ্গ এই উভয় জাতিই ‘সুজাত’ ক্ষত্রিয় বলিয়া অভিহিত হইয়াছে। জৈন উপাঙ্গ পশ্লবণা (প্রজ্ঞাপন) গ্রন্থে আৰ্যজাতির তালিকায় বঙ্গ এবং রাঢ়ের উল্লেখ আছে। মহাভারতের তীর্থযাত্রা অধ্যায়ে করতোয়া নদীর তীর ও গঙ্গা-সাগরসঙ্গম পবিত্র তীর্থক্ষেত্র বলিয়া বর্ণিত হইয়াছে। রামায়ণেও সমৃদ্ধ জনপদগুলির তালিকায় বঙ্গের উল্লেখ আছে।

পুরাণ ও মহাভারতে বর্ণিত আছে যে দীর্ঘতমা নামে এক বৃদ্ধ অন্ধ ঋষি যযাতির বংশজাত পূৰ্ব্বদেশের রাজা মহাধাৰ্মিক পণ্ডিতপ্রবর সংগ্রামে অজেয় বলির আশ্রয় লাভ করেন এবং তাঁহার অনুরোধে তাঁহার রাণী সুদেষ্ণার গর্ভে পাঁচটি পুত্র উৎপাদন করেন। ইহাদের নাম অঙ্গ, কলিঙ্গ, পুণ্ড, সুহ্ম ও বঙ্গ। তাহাদের বংশধরেরা ও তাঁহাদের বাসস্থানও ঐ ঐ নামে পরিচিত। অঙ্গ বর্ত্তমান ভাগলপুর, এবং কলিঙ্গ উড়িষ্যা ও তাঁহার দক্ষিণবর্ত্তী ভূভাগ। পু, সুহ্ম ও বঙ্গ যথাক্রমে বাংলার উত্তর, পশ্চিম এবং দক্ষিণ ও পূৰ্ব্বভাগ। সুতরাং এই পৌরাণিক কাহিনী মতে উল্লিখিত প্রদেশগুলির অধিবাসীরা একজাতীয় এবং আৰ্য ব্রাহ্মণ ও ক্ষত্রিয়ের মিশ্রণে সমুদ্ভূত। এই কাহিনী ঐতিহাসিক বলিয়া গ্রহণ করা যায় না কিন্তু ইহা মহাভারত ও পুরাণের যুগে বাংলা দেশে আর্য্যজাতির বিশিষ্ট প্রভাব সূচিত করে।

অন্যান্য দেশের ন্যায় বাংলা দেশেও উন্নত সভ্য অধিবাসীর সঙ্গে সঙ্গে আদিম অসভ্য জাতিও বাস করিত। মহাভারতে বাংলার সমুদ্রতীরবর্ত্তী লোকদিগকে ম্লেচ্ছ এবং ভাগবতপুরাণে সুহ্মগণকে পাপাশয় বলা হইয়াছে। আচারাঙ্গ সূত্র নামক প্রাচীন জৈন গ্রন্থেও পশ্চিমবঙ্গবাসীর বর্বরতা ও নিষ্ঠুরতার উল্লেখ আছে। তখন রাঢ় দেশ বজ্রভূমি ও সুহ্মভূমি এই দুই ভাগে বিভক্ত ছিল। জৈন তীর্থঙ্কর মহাবীর পথহীন এই দুই প্রদেশে ভ্রমণ করিবার সময় এখানকার লোকেরা তাঁহাকে প্রহার করে এবং তাহাদের ‘চুঁ চুঁ’ শব্দে উত্তেজিত হইয়া কুকুরগুলিও তাঁহাকে কামড়ায়। জৈন সন্ন্যাসীগণ অতিশয় খারাপ খাদ্য খাইয়া কোনোমতে বজ্রভূমিতে বাস করেন। কুকুর ঠেকাইবার জন্য সর্বদাই তাঁহারা একটি দীর্ঘ দণ্ড সঙ্গে রাখিতেন। জৈন গ্রন্থকার দুঃখ করিয়া লিখিয়াছেন যে রাঢ়দেশে ভ্রমণ অতিশয় কষ্টকর।

আৰ্য্যগণের উপনিবেশের ফলে আৰ্য্যগণের ভাষা, ধর্ম্ম, সামাজিক প্রথা ও সভ্যতার অন্যান্য অঙ্গ বাংলা দেশে দৃঢ়ভাবে প্রতিষ্ঠিত হইল। প্রাচীন অনাৰ্য্যভাষা লুপ্ত হইল, বৈদিক ও পৌরাণিক এবং বৌদ্ধ ও জৈন ধর্ম্ম প্রচারিত হইল, বর্ণাশ্রমের নিয়ম অনুসারে সমাজ গঠিত হইল-এককথায় সভ্যতার দিক দিয়াও বাংলা দেশ আর্য্যাবর্তের অংশরূপে পরিণত হইল। পৃথিবীর ইতিহাসে দেখা যায় যে যখন কোনো প্রবল উন্নত সভ্য জাতি ও দুর্বল অনুন্নত জাতি পরস্পরের সংস্পর্শে আসে, তখন এই শেষোক্ত জাতি নিজের সত্তা হারাইয়া একেবারে প্রথমোক্ত জাতির মধ্যে মিশিয়া যায়। তবে পুরাতন ভাষা, ধর্ম্ম ও আচার-অনুষ্ঠান একেবারে বিলুপ্ত হয় না-নূতনের মধ্য দিয়া পরিবর্তিত আকারে আত্মপ্রকাশ করে। বাংলা দেশেও এই নীতির অন্যথা হয় নাই। বাংলার প্রাচীন অনাৰ্য্য জাতি সর্বপ্রকারে আৰ্যসমাজে মিশিয়া গিয়াছে। কিন্তু বাঙ্গালীর ‘খোকা-খুকি’ ডাক, বাঙ্গালী মেয়ের শাড়ি-সিন্দুর ও পান-হলুদ ব্যবহার, বাঙ্গালীর কালী-মনসা পূজা ও শিবের গাজন, বাংলার বালাম চাউল প্রভৃতি আজও সেই অনাৰ্য্য যুগের স্মৃতি বহন করিতেছে। ঠিক কোন সময়ে আৰ্য প্রভাব বাংলায় প্রতিষ্ঠিত হইয়াছিল, তাহা সঠিক নির্ণয় করা যায় না। তবে অনুমান হয় যে খৃষ্টীয় প্রথম শতাব্দে বা তাঁহার পূর্ব্বেই যুদ্ধযাত্রা, বাণিজ্য ও ধর্ম্ম প্রচার প্রভৃতি উপলক্ষে ক্রমশ বহুসংখ্যক আৰ্য্য এদেশে আগমন ও বসবাস করিতে আরম্ভ করেন। গুপ্ত সম্রাটগণ এদেশে রাজ্য স্থাপন করার ফলে যে আৰ্য্য প্রভাব বাংলায় দৃঢ়ভাবে প্রতিষ্ঠিত হয়, সে বিষয়ে কোনো সন্দেহ নাই। বঙ্গদেশে গুপ্তযুগের, অর্থাৎ পঞ্চম ও ষষ্ঠ শতাব্দের যে কয়খানি তাম্রশাসন ও শিলালিপি পাওয়া গিয়াছে, তাহা হইতে বেশ বুঝা যায় যে আৰ্যগণের ধর্ম্ম ও সামাজিক রীতিনীতি এই সময় বাংলায় দৃঢ় প্রতিষ্ঠা লাভ করিয়াছিল। ধর্ম্ম ও সমাজ প্রসঙ্গে পরবর্ত্তী কয়েকটি পরিচ্ছেদে এ বিষয়ে আলোচনা করা যাইবে। কিন্তু এই যুগে আর্য্য প্রভাবের আরও যে কয়েকটি পরিচয় পাওয়া যায়, নিম্নে তাহা সংক্ষেপে উল্লেখ করা যাইতেছে।

উপরোক্ত তাম্রশাসন ও শিলালিপিতে শহর ও গ্রামবাসী বহুসংখ্যক বাঙ্গালীর নাম পাওয়া যায়। এই নামগুলি সাধারণত কেবলমাত্র একটি শব্দে গঠিত-যেমন দুর্লভ, গরুড়, বন্ধুমিত্র, ধৃতিপাল, চিরাতদত্ত প্রভৃতি। এই সমুদয় নামের শেষে চট্ট, বর্ম্মণ, পাল, মিত্র, দত্ত, নন্দী, দাস, ভদ্র, দেব, সেন, ঘোষ, কুণ্ড প্রভৃতি বর্ত্তমানে বাংলায় ব্যবহৃত অনেক পদবী দেখিতে পাওয়া যায়। কিন্তু এগুলি তখন যে নামের অংশমাত্র ছিল অথবা বংশানুক্রমিক পদবীরূপে ব্যবহৃত হইত, তাহা নির্ণয় করা কঠিন। কিন্তু মোটের উপর এই নামগুলি যে আৰ্য প্রভাবের পরিচায়ক, সে বিষয়ে কোনো সন্দেহ নাই।

বাংলার গ্রাম ও নগরীর নামেও যথেষ্ট আৰ্য্য প্রভাব দেখিতে পাওয়া যায়। পুণ্ড্রবর্দ্ধন, কোটিবর্ষ, পঞ্চনগরী, চণ্ডগ্রাম, কৰ্ম্মান্তবাসক, স্বচ্ছন্দপাটক, শীলকুণ্ডু, নব্যাবকাশিকা, পলাশবৃন্দকে প্রভৃতি বিশুদ্ধ আৰ্য্য নাম। অনাৰ্য্য নামকে সংস্কৃতে রূপান্তরিত করা হইয়াছে এরূপ বহু দৃষ্টান্তও পাওয়া যায়-যথা খাড়াপাড়া, গোষাট পুঞ্জক প্রভৃতি। প্রাচীন অনাৰ্য্য নামেরও অভাব নাই যেমন ডোঙ্গা, কণামোটিকা ইত্যাদি। এই সমুদয় জনপদ-নামের আলোচনা করিলেও স্পষ্ট দেখিতে পাওয়া যায় যে পঞ্চম ও ষষ্ঠ শতাব্দীতে আর্য্য সভ্যতা বাঙ্গালীর সমাজে বিশেষ প্রভাব বিস্তার করিয়াছিল।
গুপ্তযুগের পূর্ব্বে প্রাচীন বাংলার কোনো ধারাবাহিক ইতিহাস সঙ্কলন করার উপাদান এখন পর্য্যন্ত আমরা পাই নাই। ভারতীয় ও বিদেশীয় সাহিত্যে ইতস্তত বিক্ষিপ্ত উক্তি হইতে আমরা ইহার সম্বন্ধে কিছু কিছু সংবাদ পাই, কিন্তু কেবলমাত্র এইগুলির সাহায্যে সন তারিখ ও ঘটনাসম্বলিত কোনো ইতিহাস রচনা সম্ভবপর নহে।

সিংহলদেশীয় মহাবংশ নামক পালি গ্রন্থে নিম্নলিখিত আখ্যানটি পাওয়া যায়।

বঙ্গদেশের রাজা কলিঙ্গের রাজকন্যাকে বিবাহ করেন। তাঁহাদের কন্যা মগধ যাইবার পথে লাঢ় (রাঢ়) দেশে এক সিংহ কর্ত্তৃক অপহৃত হন এবং ঐ সিংহের গুহায় তাঁহার সীহবাহু (সিংহবাহু) নামে এক পুত্র ও সীহসীবলী নামে এক কন্যা জন্মে। পুত্রকন্যাসহ তিনি পলাইয়া আসিয়া বঙ্গদেশের সেনাপতিকে বিবাহ করেন। কালক্রমে বঙ্গরাজ্যের মৃত্যু হইলে অপুত্রক রাজার মন্ত্রীগণ সীহবাহুকেই রাজা হইতে অনুরোধ করেন কিন্তু তিনি তাঁহার মাতার স্বামীকে রাজপদে বরণ করিয়া রাঢ়দেশে গমন করেন। এখানে তিনি সীহপুর নামক নগর প্রতিষ্ঠা করিয়া রাজ্য স্থাপন করেন এবং সীহসীবলীকে বিবাহ করেন। তাঁহার বহু পুত্র জন্মে। তাহাদের মধ্যে জ্যেষ্ঠের নাম ছিল বিজয়।

বিজয় কুসঙ্গীদের সঙ্গে মিশিয়া রাজ্যে নানারকম অত্যাচার করিত। রাজা তাঁহার চরিত্র সংশোধনের চেষ্টা করিলেন কিন্তু কোনো ফল হইল না। অবশেষে বিজয় ও তাঁহার সাত শত সঙ্গীর মাথা অর্ধেক মুড়াইয়া স্ত্রী-পুত্রসহ এক জাহাজে চড়াইয়া তিনি তাহাদিগকে সমুদ্রে ভাসাইয়া দিলেন। তাহারা লঙ্কাদ্বীপে পৌঁছিল।

ভগবান বুদ্ধের নির্বাণলাভের অব্যবহিত পূর্ব্বে এই ঘটনা ঘটে। ভবিষ্যতে লঙ্কাদ্বীপে বৌদ্ধ ধর্ম্মের প্রতিষ্ঠার জন্য বুদ্ধের আদেশে শত্রু (ইন্দ্র) বিজয়কে রক্ষা করিবার ভার নিলেন। বিজয় লঙ্কাদ্বীপের যক্ষগণকে পরাস্ত করিয়া রাজ্য প্রতিষ্ঠা করিলেন। তাঁহার মৃত্যুর পর বঙ্গদেশ হইতে তাঁহার ভ্রাতুষ্পুত্র পাণ্ডুবাসুদেব লঙ্কার রাজা হন। এইরূপে লঙ্কাদ্বীপে বাঙ্গালী রাজবংশ পুরুষানুক্রমে রাজত্ব করে। সিংহবাহুর নাম অনুসারে লঙ্কাদ্বীপের নাম হইল সিংহল।

এই কাহিনী ঐতিহাসিক বলিয়া গ্রহণ করা যায় না। বুদ্ধের জীবনকালে বাঙ্গালীরা সমুদ্র পার হইয়া সুদূর সিংহল অথবা লঙ্কাদ্বীপে উপনিবেশ স্থাপন করিয়াছিল, ইহার অন্য কোনো প্রমাণ নাই। সুতরাং সহস্র বৎসর পরে রচিত মহাবংশের অলৌকিক ঘটনাপূর্ণ কাহিনী বিশ্বাস করা কঠিন। বঙ্গদেশের সহিত লঙ্কাদ্বীপের কোনো রাজনৈতিক সম্বন্ধ থাকা বিচিত্র নহে। কিন্তু তাহা কবে কী আকারে স্থাপিত হইয়াছিল, তাহা সঠিক জানিবার কোনো উপায় নাই।

মহাভারতে বাংলা দেশের কয়েকটি রাজ্যের কথা আছে। দ্রৌপদীর স্বয়ংবর সভায় উপস্থিত রাজগণের মধ্যে বঙ্গরাজ সমুদ্রসেনের পুত্র ‘প্রতাপবান’ চন্দ্রসেন, পৌণ্ড্ররাজ বাসুদেব এবং তাম্রলিপ্তির রাজার উল্লেখ আছে। যুধিষ্ঠিরের রাজসূয় যজ্ঞ অনুষ্ঠানকালে শ্রীকৃষ্ণ তাঁহার নিকট ভারতবর্ষের তদানীন্তন রাজনৈতিক অবস্থা বর্ণনা প্রসঙ্গে বলেন যে বঙ্গ, পুণ্ডু ও কিরাতদেশের অধিপতি পৌণ্ড্রক বাসুদেব বলসমন্বিত ও লোকবিশ্রুত এবং সম্রাট জরাসন্ধের অনুগত। জরাসন্ধের মৃত্যুর পর কর্ণকলিঙ্গ, অঙ্গ, সুহ্ম, পুণ্ডু ও বঙ্গদেশ এক যুক্তরাষ্ট্রের অধীনে আনয়ন করেন। ভীমসেন দিগ্বিজয় উপলক্ষে কৌশিকী নদের তীরবর্ত্তী প্রদেশের রাজা এবং পৌণ্ড্রক বাসুদেব এই দুই মহাবীরকে পরাজিত করিয়া বঙ্গরাজ সমুদ্রসেন ও চন্দ্রসেনকে পরাভূত করেন এবং সুহ্ম তাম্রলিপ্তি, কৰ্বট প্রভৃতি রাজ্য ও সমুদ্রতীরবর্ত্তী ম্লেচ্ছগণকে জয় করেন। পৌণ্ড্রক বাসুদেব শ্রীকৃষ্ণের হস্তে নিহত হন এবং বঙ্গ ও পুণ্ড উভয় দেশই পাণ্ডবগণের অধীনতা স্বীকার করে। কুরুক্ষেত্র যুদ্ধে বঙ্গরাজ দুর্যোধনের পক্ষ অবলম্বন করেন এবং যুদ্ধক্ষেত্রে অতুল সাহস ও পরাক্রমের পরিচয় দেন।

এই সমুদয় আখ্যান হইতে অনুমিত হয় যে মহাভারত রচনার যুগে-এমনকি তাঁহার পূর্ব্ব হইতেই-বাংলা দেশ অনেকগুলি খণ্ডরাজ্যে বিভক্ত ছিল। কখনো কখনো কোনো পরাক্রান্ত রাজা ইহার দুই-তিনটি একত্র করিয়া বিশাল রাজ্য স্থাপন করিতেন। ভারতবর্ষের অন্যান্য দেশের সহিত ও বাংলার রাজগণের রাজনৈতিক সম্বন্ধ ছিল এবং তাঁহাদের শৌর্য্য ও বীর্যের খ্যাতি বাংলার বাহিরেও বিস্তৃত ছিল।

অঙ্গরাজ কর্ণের অধীনে বাংলা, বিহার ও উড়িষ্যার অধিকাংশ ভাগ মিলিয়া একটি বিশাল রাজ্যে পরিণত হইয়াছিল-মহাভারতের এই উক্তি কতদূর বিশ্বাসযোগ্য তাহা বলা কঠিন। কিন্তু খৃ. পূ. ৩২৭ অব্দে যখন আলেকজাণ্ডার ভারতবর্ষ আক্রমণ করেন, তখন যে বাংলা দেশে এইরূপ একটি পরাক্রান্ত রাজ্য ছিল, সমসাময়িক গ্রিক লেখকগণের বর্ণনা হইতে তাহা স্পষ্ট বোঝা যায়। গ্রীকগণ গণ্ডরিডাই অথবা গঙ্গরিডই নামে যে এক পরাক্রান্ত জাতির উল্লেখ করিয়াছেন, তাহারা যে বঙ্গদেশের অধিবাসী, তাহাতে কোনো সন্দেহ নাই। কোনো কোনো লেখক গঙ্গা নদীকে এই দেশের পূর্ধ্বসীমা এবং কেহ কেহ ইহার পশ্চিম সীমারূপে বর্ণনা করিয়াছেন। প্লিনি বলেন যে, গঙ্গা নদীর শেষভাগ এই রাজ্যের মধ্য দিয়া প্রবাহিত হইয়াছে। এই সমুদয় উক্তি হইতে পণ্ডিতগণ এই সিদ্ধান্ত করিয়াছেন যে গঙ্গা নদীর যে দুইটি স্রোত এখন ভাগীরথী ও পদ্মা বলিয়া পরিচিত, এই উভয়ের মধ্যবর্ত্তী প্রদেশে গঙ্গরিডই জাতির বাসস্থান ছিল।

এই গঙ্গরিডই জাতি সম্বন্ধে একজন গ্রীক লিখিছেন : ভারতবর্ষে বহু জাতির বাস। তন্মধ্যে গঙ্গরিডই জাতিই সর্ব্বশ্রেষ্ঠ (অথবা সৰ্ব্বাপেক্ষা প্রভাবশালী)। ইহাদের চারি সহস্র বৃহত্যায় সুসজ্জিত রণহস্তী আছে, এই জন্যই অপর কোনো রাজা এই দেশ জয় করিতে পারেন নাই। স্বয়ং আলেকজাণ্ডারও এই সমুদয় হস্তীর বিবরণ শুনিয়া এই জাতিকে পরাস্ত করিবার দুরাশা ত্যাগ করেন।

গ্রীকগণ প্রাসিয়য় নামক আর এক জাতির উল্লেখ করেন। ইহাদের রাজধানীর নাম পালিবোথরা (পাটলিপুত্র-বর্ত্তমান পাটনা) এবং ইহারা গঙ্গরিডই দেশের পশ্চিমে বাস করিত। এই দুই জাতির পরস্পর সম্বন্ধ কী ছিল, গ্রীক লেখকগণ সে সম্বন্ধে বিভিন্ন মত প্রকাশ করিয়াছেন। অধিকাংশ প্রাচীন লেখকই বলিয়াছেন যে এই দুইটি জাতি গঙ্গরিডইর রাজার অধীনে ছিল এবং তাঁহার রাজ্য পাঞ্জাবের অন্তর্গত বিপাশা নদীর তীর হইতে ভারতষের পূর্ব্ব সীমান্ত পর্য্যন্ত বিস্তৃত ছিল। প্লুতর্ক একস্থলে এই দুই জাতিকে গঙ্গরিডই রাজার অধীন এবং আর একস্থলে দুই জাতির পৃথক রাজার উল্লেখ করিয়াছেন।

অধিকাংশ গ্রীক লেখকের উক্তির উপর নির্ভর করিয়া মোটের উপর এই সিদ্ধান্ত করা অসমীচীন হইবে না যে, যে সময়ে আলেকজাণ্ডার ভারতবর্ষ আক্রমণ করেন, সেই সময়ে বাংলার রাজ মগধাদি দেশ জয় করিয়া পাঞ্জাব পৰ্য্যন্ত স্বীয় রাজ্য বিস্তার করিয়াছিলেন। গ্রীক ও লাতিন লেখকগণ এই রাজার যে নাম ও বিবরণ দিয়াছেন, তাহাতে অনেকেই অনুমান করেন যে ইনি পাটলিপুত্রের নন্দবংশীয় কোনো রাজা। ইহা সত্য হইলেও পূর্ব্বোক্ত সিদ্ধান্তের বিরোধী নহে। কারণ নন্দরাজা বাংলা হইতে গিয়া পাটলিপুত্রে রাজধানী স্থাপন করিবেন, ইহা অসম্ভব নহে। পরবর্ত্তীকালে বাঙ্গালী পালরাজগণও তাহাই করিয়াছিলেন। পুরাণে নন্দরাজবংশ শূদ্র বলিয়া অভিহিত হইয়াছে। ইহাও পূর্ব্বোক্ত সিদ্ধান্তের সপক্ষে। কারণ বাংলা দেশ বহুকাল পর্য্যন্ত আৰ্য সভ্যতার বহির্ভূত ছিল এবং ইহার অধিবাসী আৰ্য্য ধর্ম্মশাস্ত্র অনুসারে শূদ্র বলিয়া বিবেচিত হইবেন ইহাই খুব স্বাভাবিক। অবশ্য নন্দরাজা বাঙ্গালী ছিলেন, ইহা নিশ্চিত সিদ্ধান্ত বলিয়া গ্রহণ করা যায়। কিন্তু এই সময় যে বাংলার রাজাই সমধিক শক্তিশালী ছিলেন, প্রাচীন গ্রীক লেখকগণের উক্তি হইতে তাহা নিঃসন্দেহে প্রমাণিত হয়-এবং যখন ইহার অব্যবহিত পরেই শূদ্র নন্দরাজকে আর্য্যাবর্তের সাৰ্বভৌম রাজারূপে দেখিতে পাই, তখন তিনিই যে এই বাঙ্গালী রাজা এরূপ মত গ্রহণ করাই যুক্তিযুক্ত। অন্যথা স্বীকার করিতে হয় যে সহসা প্রবল গঙ্গরিডই রাজত্বের লোপ হইয়া নন্দরাজ্যের প্রতিষ্ঠা হইল। আলেকজাণ্ডারের ভারতে অবস্থানকালেই এই গুরুতর পরিবর্ত্তন হয়, অথচ সমসাময়িক লেখকগণ ইহার বিন্দুবিসর্গও জানিলেন না অথবা জানিয়াও উল্লেখ করিলেন না এরূপ অনুমান করা কঠিন।

যদি পাটলিপুত্রের নন্দরাজ ও যবন লেখকগণ বর্ণিত গঙ্গরিডইর রাজা অভিন্ন বলিয়া ধরা যায়-তাহা হইলে খৃষ্টপূর্ব্ব চতুর্থ শতাব্দী বাংলার ইতিহাসের এক গৌরবময় যুগ বলিয়া স্বীকার করিতে হয়। এই মতবাদ গ্রহণ না করিলেও ৩২৭ খ্র. পূ. বাংলার ইতিহাসে চিরস্মরণীয়। কারণ, বঙ্গ ও মগধ এই যুক্তরাষ্ট্রের স্থাপনা ও আর্য্যাবর্তে তাঁহার সার্বভৌমত্ব প্রতিষ্ঠা একটি মহৎ কীর্তি। অঙ্গাধিপ কর্ণ সম্ভবত যাহার সূচনা করেন এবং সহস্রাধিক বৎসর পরে শশাঙ্ক ও ধর্ম্মপালের অধীনে যাহার পুনরাবৃত্তি হয়, মৌর্য সাম্রাজ্যের প্রতিষ্ঠার অব্যবহিত পূর্ব্বে অজ্ঞাতনামা বাংলা দেশের এক রাজা বাহুবলে সেই অপূৰ্ব্ব কীৰ্ত্তি অর্জন করিয়া বিশ্ববিজয়ী যবনবীর আলেকজাণ্ডারের বিস্ময় সম্ভ্রম ও আশঙ্কার সৃষ্টি করিয়াছিলেন। দুঃখের বিষয় বিদেশীয় লেখকগণের কয়েকটি সম্ভমসূচক উক্তি ব্যতীত ইহার পরবর্ত্তী যুগের বাংলার ইতিহাস সম্বন্ধে আর কিছুই জানা যায় না। বাংলার এই অন্ধকারময় যুগে বিশাল মৌর্য সাম্রাজ্যের উত্থান ও পতন, গ্রীক শক পুতুব কুষাণ প্রভৃতি বিদেশী জাতির আক্রমণ, দাক্ষিণাত্যে শাতবাহন রাজ্যের অভ্যুদয় এবং আর্য্যাবর্তে বহু খণ্ডাজ্যের উদ্ভব হয়। বাংলা দেশ সম্ভবত মৌৰ্য্য রাজ্যের অন্তর্ভুক্ত ছিল এবং হয়ত কুষাণ রাজও ইহার কিয়দংশ অধিকার করিয়াছিলেন। কিন্তু এ সম্বন্ধে নিশ্চিত কোনো সংবাদ জানা যায় না। আলেকজাণ্ডারের অভিযানের চারি পাঁচশত বৎসর পরে লিখিত পেরিপ্লাস গ্রন্থ ও টলেমীর বিবরণ হইতে আমরা জানিতে পারি যে খৃষ্টীয় প্রথম ও দ্বিতীয় শতাব্দীতে বাংলায় স্বাধীন গঙ্গরিডই রাজ্য বেশ প্রবল ছিল এবং গঙ্গাতীরবর্ত্তী গঙ্গে নামক নগরী ইহার রাজধানী ছিল। এই গঙ্গে নগরী একটি প্রসিদ্ধ বন্দর ছিল, এবং বাংলার সূক্ষ্ম মসলিন কাপড় এখান হইতে সুদূর পশ্চিম দেশে রপ্তানি হইত। এই সংবাদটুকু ছাড়া খৃষ্টজন্মের পূর্ব্বে ও পরের তিন শত-মোট ছয় শত বৎসরের বাংলার ইতিহাস নিবিড় অন্ধকারে সমাচ্ছন্ন। বিদেশীয় ঐতিহাসিকগণ যে গঙ্গরিডই জাতির সাম্রাজ্য ও ঐশ্বর্যে মুগ্ধ হইয়া তাহাদিগকে ভারতের শ্রেষ্ঠ জাতি বলিয়া উল্লেখ করিয়াছেন, মহাকবি ভার্জিল যে জাতির শৌর্য-বীর্যের উচ্ছ্বসিত প্রশংসা করিয়াছেন এবং পঞ্চ শতাধিক বৎসর যাঁহারা বাংলা দেশে রাজত্ব করিয়াছেন-এদেশীয় পুরাণ বা অন্য কোনো গ্রন্থে সে জাতির কোনোই উল্লেখ নাই।
এক
এ কাহিনি তখনকার, যখন মুসা ভূত ছাড়া আর কিছুকে একটুও পাত্তা দিত না।

.

‘আর কতদূর, আণ্টি?’ জিজ্ঞেস করল মুসা।

‘হ্যাঁ, আর কতদূর, আম্মু?’ একই প্রশ্ন ফায়েজারও।

‘এই তো এসে পড়েছি,’ জবাব দিলেন শাহানা। গভীর মনোযোগে স্পিড-বোট চালাচ্ছেন তিনি।

‘একদম একা হয়ে যাব আমরা!’ বলল মুসা। ‘সত্যিই দারুণ হবে!’

সায় দিল ফায়েজা, ‘সত্যিই তা-ই।’ কণ্ঠস্বর শুনে মনে হলো একটু যেন দ্বিধায় পড়েছে।

ঝিরঝিরে বাতাস। সে হাওয়ায় দুলছে বিশাল আমাজনের জল। ঘোলাটে পানির নীচে রয়েছে মানুষখেকো কুমির আর পিরানহার ঝাঁক, ভাবলে যে-কারও গলা শুকিয়ে আসবে। ঢেউয়ের মাথায় নাচতে নাচতে চলেছে স্পিড-বোট।

বোটে মানুষ বলতে তিনজন আরোহী – প্রখ্যাত উদ্ভিদ বিজ্ঞানী শাহানা আক্তার, তাঁর মেয়ে পাঁচ বছরের পিচ্চি ফায়েজা তাবাস্সুম ও বড় বোনের ছেলে, মুসা আমান।

বোটে আরও রয়েছে কিলার, বিশাল এক অ্যালসেশিয়ান। পাটাতনে আরাম করে বসে এদিক-ওদিক দেখছে ও, ফায়েজার কোলে থুতনি রেখে মাঝে মাঝে ‘হাউফ্’ বলে মনোযোগ আকর্ষণ করছে।

দেখতে দেখতে ম্যানুয়াস শহর পিছনে পড়ে গেল। চারপাশে সবুজ বাঁকা রেখা। ওটাই ভয়ঙ্কর আমাজন জঙ্গল। স্পিড-বোট ওদিকে চলেছে। শাহানা আক্তার লস অ্যাঞ্জেলেস ইউনিভার্সিটির একটা বিশেষ অ্যাসাইনমেণ্ট নিয়ে আমাজনে এসেছেন।

এ সুযোগে তাঁর সঙ্গে জুটে গেছে মুসা। স্কুল ছুটি। রবিন গেছে আয়ারল্যাণ্ডে আত্মীয়-বাড়ি বেড়াতে, কিশোর গেছে চাচা-চাচীর সঙ্গে বাংলাদেশে। রকি বিচে মুসা একা কী করবে? আব্বু-আম্মুও আফ্রিকায় একটা কনফারেন্সে গেছেন। বাড়িতে শুধু কাজের মেয়েটি আর ও। শেষে মুসা আণ্টিকে বলেছে, উনি যেন ওকে সঙ্গে নেন।

ছোট বোন ফোনে অনুরোধ করছে বলে মুসাকে ছেড়েছেন মিসেস রাফাত। তবে পই-পই করে বলে দিয়েছেন, ও যেন জঙ্গলে একা একা না ঘোরে।

গতকাল শাহানা আক্তার ফায়েজা ও মুসাকে নিয়ে প্লেনে করে ম্যানুয়াস এয়ারপোর্টে নেমেছেন। হোটেলে রাতটা কাটিয়ে সকালে রওনা হয়ে গেছেন আমাজন জঙ্গলের উদ্দেশে।

অধ্যাপিকা শাহানা আক্তার দু’বছর আগে বিমান দুর্ঘটনায় স্বামীকে হারিয়েছেন। তারপর মন-প্রাণ ঢেলে দিয়েছেন বিজ্ঞান- চর্চায়। বড় মেয়েটি স্কুলের হোস্টেলে থেকে, ছোটটাকে সারাক্ষণ সঙ্গেই রাখেন। ‘ স্বামীর মৃত্যুর পর এখন তাঁর বেঁচে থাকার প্রেরণা—শুধুই কাজ!

আমাজনে বিশেষ এক ধরনের ঘাস নিয়ে এক্সপেরিমেন্ট করবেন শাহানা। তিনি ধারণা করছেন ওই ঘাস দিয়ে অতি কম খরচে অত্যন্ত উন্নত মানের সার তৈরি হবে।

ব্রাজিল ও স্বদেশের উচ্চ পর্যায়ের সরকারী অনুমোদন পেয়েছেন শাহানা। এক্সপেরিমেন্ট করতে হলে যেতে হবে আমাজাদের বিশেষ এক দুর্গম অঞ্চলে। সেজন্য স্পিড-বোট চালনা শিখতে হয়েছে তাঁকে, সঙ্গে নিতে হয়েছে অস্ত্র—একটা থ্রিটু পিস্তল। এ ছাড়া বেশ কিছুদিন চলবার মত খাবার ও পানি রয়েছে বোটে।

বনের গভীরে একটা ফরেস্ট বাংলো রয়েছে, মাঝে মাঝে ওখানে ফোর্স নিয়ে অবস্থান করেন ফরেস্ট অফিসার। এখন কেবিনটা বসবাসের উপযোগী রাখবার কথা দুঃসাহসী ইয়ারুনাদের।

পনেরো দিন সেখানে কাটাবেন শাহানা।

একটা মানচিত্রে বাংলোর অবস্থান দেখানো হয়েছে, তাই ওটা বারবার দেখছেন তিনি।

একঘণ্টা পর আমাজন নদীর একটা শাখা-নদীতে ঢুকল স্পিড- বোট। ঢেউ অনেক কমে গেল। তারওপর এখন ভাটার সময়। পানির গভীরতা বেশি নয়।

একটু পর সরু হয়ে গেল শাখা-নদী, দু’দিক থেকে চেপে এল আমাজনের ঘন গাছপালা। দু’তীরে সবুজের সমারোহ। নানান সুরে ডাকছে হরেক জাতের বিচিত্র সব পাখি। গাছের ডালে ডালে অসংখ্য বানর। মুসা একবার একটা হরিণ দেখল, পানি খেতে এসে স্পিড- বোটের আওয়াজ পেয়েই পালিয়ে গেল জঙ্গলের ভিতর। কিলার পারলে বোট থেকে ঝাঁপিয়ে পড়ে পিছনে ছোটে, কিন্তু মুসা ওকে ঘাড় ধরে জোর করে বসিয়ে রাখল।

এগিয়ে চলেছে স্পিড-বোট। শাহানা গতি অনেক কমিয়ে দিলেন, মানচিত্র দেখলেন। দু’পাশে কিছু খাল। ওগুলো জঙ্গলের ভিতর গিয়ে ঢুকেছে। কয়েকটা খালের মুখ পার হয়ে অপেক্ষাকৃত চওড়া একটা খালে ঢুকল বোট।

এ এমন এক এলাকা যেখানে লোকবসতি নেই। অবশ্য মাঝে মাঝে বনের এত বিজনেও ঢোকে টাপাজো, কোয়াহিয়া আর ইয়ারুনা উপজাতির লোক। ওরা আসে গাছ কাটতে, শিকার করতে বা মধুর খোঁজে। অনেকে মারাও পড়ে জাগুয়ার বা কুমিরের আক্রমণে।

আমাজন এমন এক অরণ্য যেখানে একমুহূর্ত অসতর্ক হলে স্রেফ মৃত্যু।

ভাইয়ের পাশে গুটিসুটি মেরে বসে আছে ফায়েজা, কিলারের পিঠে হাত রেখে অবাক বিস্ময় নিয়ে চারপাশের ঘন জঙ্গল দেখছে। ভয় পেয়েছে, নইলে এতক্ষণে প্রশ্নের খই ফুটত ওর মুখে। নিশ্চয়ই ভাবছে, এখুনি হালুম করে ঘাড়ে লাফিয়ে পড়বে মানুষখেকো জাগুয়ার। তার পর তো…

ছোট একটা ঘাটে ঠেকল স্পিড-বোট। উঠে দাঁড়ালেন শাহানা, দড়ি নিয়ে নেমে গেলেন। খুঁটির সঙ্গে বোট বেঁধে বললেন, ‘এসে পড়েছি। কাছেই আমাদের বাংলো। মুসা, মালপত্র নামাতে আমাকে সাহায্য করো। আর, ফায়েজা, চুপটি করে কিলারকে নিয়ে বসে থাকো।’

মাথা নাড়ার সুযোগও পেল না ফায়েজা, তার আগেই একটা খরগোশ দেখে বোট থেকে নেমে পড়ল কিলার, ঘেউ-ঘেউ করে তেড়ে গেল। কে ধরে কাকে! এ হলো আমাজনের অভিজ্ঞ পাখোয়াজ খরগোশ, কয়েক লাফে গিয়ে ঢুকে পড়ল গর্তে।

কিছুক্ষণ গর্তটা পাহারা দিল কিলার, তারপর লাজুক চেহারা নিয়ে ফায়েজার পাশে এসে বসল। চোখ তুলে চাইল না, যেন গভীল চিন্তায় ডুবে গেছে। ফায়েজা হাসছে দেখে কয়েকবার ঘেউ-ঘেউ করল, নিজের সম্মান ফিরে পাওয়ার চেষ্টায়।

এদিকে শাহানা আণ্টি আর মুসা মালপত্র নামাতে শুরু করেছে। কয়েকটা বড় পুটুলি নামাল মুসা। খাবার আর রাঁধবার সরঞ্জাম নামল বোট থেকে। অপ্রশস্ত একটা পথ এঁকেবেঁকে চলে গেছে বনের ভিতর, সেটা ধরে এগোলেন শাহানা। কিছুদূর যেতেই চোখে পড়ল কাঠের তৈরি বাংলো। খুব বড় নয়, তবে সুন্দর। নিরাপদও মনে হলো।

কাঠের বাংলোটা অনেকগুলো খুঁটির উপর মাটি থেকে ছ’ফুট উঁচুতে তৈরি। চওড়া একটা মই বেয়ে সামনের বারান্দায় উঠতে হয়। দেখে মনে হলো মাঝে মাঝে এখানে আসেন ফরেস্ট রেঞ্জাররা। ইয়ারুনারা বাড়িটা পরিষ্কার করে দিয়ে গেছে।

এটাই আগামী পনেরো দিনের জন্য শাহানা আণ্টি, মুসা ও ফায়েজার একমাত্র আশ্রয়।

শাহানা আণ্টি ও মুসা পাঁচবার যাওয়া-আসা করল, তারপর বোট খালি হলো। চারপাশ দেখে নিলেন শাহানা। হাতের ইশারায় বললেন, এবার সবাইকে নিয়ে বাংলোয় গিয়ে উঠবেন। তাঁর সঙ্গে চলল মুসা ও ফায়েজা। পিছনে কিলার।

থমথমে নীরবতা বিরাজ করছে বনে। একটা পাখিও ডাকছে না। বাঁদরগুলো হুল্লোড় করছে না। মুসা শিকারের বইয়ে পড়েছে জঙ্গলে অস্বাভাবিক কিছু ঘটলে এমন হয়।

তেমন কিছু কি ঘটতে চলেছে?

চা গাছের ফাঁক দিয়ে দেখা গেল জলাভূমি। ওখানে অগভীর পানি। সাগরে জোয়ার এলে আমাজনের এদিকে পানি বাড়ে। অসংখ্য নলখাগড়া জন্মেছে। বিপজ্জনক। কুমির থাকতে পারে ওখানে। মুসা জানে, ভয়ানক, বিপদের ঝুঁকি নিয়ে কাজ করবেন আন্টি। ওর দায়িত্বও কম নয়। ফায়েজার উপর চোখ রাখতে হবে। কোনও বিপদ হলে সাধ্যমত মোকাবিলা করতে হবে। তবে ভরসার কথা যে কিলার রয়েছে। দরকার পড়লে হিংস্র জাগুয়ারের সঙ্গেও লড়াই করবে। ফায়েজাকে খুব ভালবাসে কুকুরটা, ওর কোনও বিপদ হলে ঝাঁপিয়ে পড়বে।

আর ও নিজে তো আছেই, ভাবল মুসা।

কিন্তু ও কি জানে কীসের মোকাবিলা করতে হবে ওকে?

জানে না, গোটা পরিবারের দায়িত্ব ওর একার কাঁধে এসে চাপবে।

দুই
‘এসে পড়েছি,’ বাংলোর প্রথম ঘরে ঢুকলেন শাহানা।

‘দারুণ জায়গা, তা-ই না?’ বলল মুসা। ‘দু’সপ্তাহ এখানে থাকছি

আমরা। দারুণ মজা হবে, তা-ই না?’

‘এই আমাজনের গভীরে মজা?’ মৃদু হাসলেন শাহানা। ‘ক’জন এই বয়সে এরকম সুযোগ পায়, আণ্টি?’

‘তা ঠিক,’ শুকনো গলায় বললেন শাহানা।

ফায়েজা বলল, ‘আম্মু, আমি ইয়ে করব।’

‘বাইরে টয়লেট পাবে,’ বললেন শাহানা। ‘একটা বেড়া দিয়ে ঘেরা। নীচে গামলা থাকবে। চলো, ব্যবস্থাটা তোমাকে দেখিয়ে দিই।’

‘কমোড নেই?’ আপত্তির সুরে বলল ফায়েজা।

‘আহ্, ফায়েজা,’ বিরক্ত হলেন শাহানা। ‘এমন নাক উঁচু ভাব করে না তো।’

মনে মনে বলল মুসা, কয়টা মেয়ে আমাজনের এত গভীরে এসেছে, ফায়েজা? একবার ভাবো, কুমির আর জাগুয়ারের সঙ্গে মোলাকাত হবে!’

আণ্টি ফায়েজাকে নিয়ে বারান্দা হয়ে নেমে গেলেন। এক পাশে বেড়া দিয়ে ঘেরা টয়লেট, ওখানে গিয়ে ঢুকলেন।

মুসা বাংলোর ভিতরটা ঘুরে দেখতে লাগল। সামনে ছোট একটা বারান্দা। দরজা খুললে মাঝখানে বড় একটা ঘর। ওটাই বোধহয় লিভিংরুম। আসলে ওটাই একমাত্র বড় ঘর। এ ছাড়া আছে একটা কিচেন আর ছোট দুটো বেডরুম।

লিভিংরুমে পুরানো একটা ছেঁড়া সোফা সেট। মাঝখানে একটা টেবিল। ওটার উপর হারিকেন। কারেন্টের কোনও ব্যবস্থা নেই। হাত-মুখ ধোওয়ার পানি বাইরে থেকে যোগাড় করতে হবে। নিজেদের বাড়িটার সঙ্গে তুলনা করতে গিয়ে মুসার মনে পড়ল, এখানে ফোনও নেই। ওরা যেন এক পলকে আদিম যুগে ফিরে গেছে।

বেডরুমের জানালা দিয়ে টয়লেট দেখা যায়, ছোট আর নড়বড়ে। ঘরে একটা ছোট ড্রেসার আছে, সেখানে দু’ ভাই-বোনের কাপড় রাখার ব্যবস্থা। দু’পাশে দুটো চৌকি, তাতে একটা করে তোশক। এটাই শোবার ব্যবস্থা। মাঝখানে একটা টেবিল। তার উপর একটা মোমবাতি রাখা। সন্ধের পর আলোর ব্যবস্থা বলতে এ-ই!

মুসার মনে হলো অন্তত একশো বছর পিছনে ফিরে গেছে। ও আছে গভীর অরণ্যে, কোনও পর্তুগিজ জলদস্যুর হাতে বন্দি!

এলাকাটা সত্যিই জনমানবহীন। বনের মাঝে কুটির। জলাভূমিতে কুমির, ডাঙায় জাগুয়ার আর সাপ!

জঙ্গলের গাছগুলো দেখলে মনে হয়, কেমন যেন অন্যরকম!

বাংলোর ছাদে সূর্যের আলো পড়ে না। ওরা যে পথ দিয়ে বাংলোয় এসেছে, অন্ধকার সেখানেও থাবা পেতে আছে। জলাভূমির উপর সূর্যের আলো পড়ে চকচক করছে। দুটো জায়গার আলোর তফাৎ এত বেশি যে কী রকম যেন লাগে।

শাহানা আণ্টি আসবার পথে নানান গাছের ব্যাপারে মুসাকে অনেক তথ্য দিয়েছেন। জঙ্গল মুসার ভাল লাগে, কিন্তু গাছের নাম ওকে মোটেই কৌতূহলী করে না। বিশেষ করে ঘাসের কথা শুনলে মন খারাপ হয়ে যায়। পড়া না করলে টিচাররা গরু-টরু আর ঘাস- টাস নিয়ে যা সব বলেন…

‘শোনো, মুসা,’ শেষে অন্যপথ ধরেছেন শাহানা। ‘সাধারণ গাছ বাদ যাক, কিন্তু এই ঘাস থেকে যদি উন্নত মানের সার তৈরি করতে পারি, আমাদের অনেক টাকা হবে। তখন তোমাকে একটা দারুণ ফেরারি গাড়ি কিনে দেব।’

‘সত্যিকারের?’ জানতে চেয়েছে মুসা। ‘আমার নিজের গাড়ি?’

‘নিশ্চয়ই!’ জোর দিয়ে বলেছেন শাহানা। পরমুহূর্তে আগের প্রসঙ্গে ফিরেছেন, ‘তো এই যে ঘাস, এটাতে এমন কেমিকেল আছে যে দারুণ সার হবে। অনেক ফসল ফলানো যাবে। মানুষের খাবারের অভাব দূর হবে। দুনিয়ার বিরাট উপকার, বুঝলে তো?’

দুনিয়ার উপকার, কথাটা মুসার ভাল লেগেছে। জিজ্ঞেস করেছে, ‘বিশেষ ঘাস আপনি পাবেন কোথায়? কোথায় জন্মেছে সে ঘাস?’

‘এখানেই, আশপাশেই। এই জলাভূমিতে ওই ঘাস পাব আশা করছি। যদি পাই, গোটা আমাজনের চেহারা পাল্টে যাবে। ঘাসের চাষ করবে তখন মানুষ। এই এলাকা আর বিরান পড়ে থাকবে না। লোকজন মেশিনপত্র নিয়ে আসবে, ঘাস কাটা হবে, আবার চাষও চলবে।’

‘তাতে এই এলাকা নষ্ট হয়ে যাবে না? মেশিন আমাজনের ক্ষতি করবে না?’

‘বড় ধরনের কোনও ক্ষতি হবে না তাতে। এটা বিরাট বড় অঞ্চল, কিন্তু ক্ষতি একেবারে হবে না, তা-ও নয়। তবে কিছু পেতে হলে বদলে কিছু দিতে হয়। এই ক্ষতিটা মেনে নিতে হবে। মনে রেখো, মুসা, আমি যদি সফল হই, দুনিয়ার মস্ত উপকার হবে। এখনকার মত মূল্যবান গ্যাস খরচ করে সার তৈরি করতে হবে না। অতি কম খরচে পাওয়া যাবে উন্নতমানের অফুরন্ত জৈবিক সার।’

আণ্টি পৃথিবীর উপকারের কথা ভাবছেন, খুশি হয়ে হেসেছে মুসা। শাহানাও হেসেছেন।

দু’জনকে হাসতে দেখে ফায়েজাও।

কিন্তু ওরা জানে না আমাজনকে কলুষিত করতে চাইলে মহাবিপদ নেমে আসবে!

.

আধঘণ্টা পর রাবারের বুট পরে জলাভূমির দিকে চলে গেলেন শাহানা। ফায়েজাকে মুসার দায়িত্বে রেখে গেলেন। সঙ্গে এক গাদা টেস্ট টিউব আর যন্ত্রপাতি নিয়েছেন তিনি। দেখতে দেখতে গাছের আড়ালে চলে গেলেন। তাঁকে আর দেখা গেল না।

অসহ্য গরম পড়েছে। বাংলোর ভিতরে বসেও দরদর করে ঘামছে মুসা ও ফায়েজা। বিরাট জিভটা বের করে হ্যাহ্-হ্যাহ্ করে হাঁপাচ্ছে কিলার।

কিছুক্ষণ পর মুসা আর বসে থাকতে পারল না। ফায়েজা আর কিলারকে নিয়ে বেরিয়ে এল বাইরে। শাহানা যেদিকে গেছেন সেদিকে এগোল ওরা। জলাভূমির কিনারায় এসে দাঁড়াল। শাহানাকে দেখা গেল, হাঁটু পানিতে দাঁড়িয়ে।

ঠিক তখনই মুসার নজরে পড়ল ওটা।

জলাভূমির পানিতে ছোট ছোট কুতকুতে দুটো চোখ! চোখের পিছনে বিরাট সরু এক মাথা! তার পিছনে ওটার লম্বাটে শরীর! শেষে লম্বা লেজ!

কুমির!

বিরাট!

আন্টির ঠিক পাঁচ গজ পিছনে!

সোজা এগিয়ে আসছে!

‘শাহানা আণ্টি, পালান!’ সম্বিৎ ফিরে পেয়ে চিৎকার করে উঠল মুসা, ‘কুমির, আন্টি!’

পালাতে চাইলেন শাহানা, কিন্তু তখন অনেক দেরি হয়ে গেছে!

শাহানার পায়ের কাছে চলে এসেছে কুমির! ঘেউ-ঘেউ করে উঠল কিলার।

আর বড়জোর এক সেকেণ্ড, তারপর কুমিরের খাবার হবেন শাহানা আণ্টি!

তিন
জলাভূমির পানিতে দ্রুত এগিয়ে আসছে ওটা!

‘কুমির!’ চেঁচিয়ে উঠল মুসা। আঙুল তুলে ওটা দেখাল।

ফায়েজা ভালমত বুঝতে পারছে না কী ঘটছে। তবে এটুকু বুঝেছে, মুসা ভাই খুব উত্তেজিত। আম্মু পানি ভেঙে ছপছপ করে ছুটে আসছেন তীরের দিকে। কাঁদতে শুরু করল ফায়েজা।

একটানা ঘেউ-ঘেউ করছে কিলার।

শাহানাকে দেখে মনে হলো দিশে হারিয়ে ফেলেছেন,

কী করবেন বুঝছেন না। তারপর কুমিরটা দেখতে পেলেন। আতঙ্কে চোখ বড় বড় হয়ে উঠল।

আণ্টিকে দেখছে মুসা। কুমিরটার গতিপথ থেকে সরে যাওয়ার চেষ্টা করছেন শাহানা। কিন্তু কুমিরটা ততক্ষণে তাঁর পায়ের কাছে চলে এসেছে।

শাহানার পায়ে নাক দিয়ে গুঁতো দিল। এবার যা করল সেটা কোনও কুমির করতে পারে বলে ধারণা ছিল না মুসার।

ধাক্কা মেরে স্রেফ সরে গেল এক পাশে। ভাসতে ভাসতে সামনের দিকে চলল।

বড় করে দম নিলেন শাহানা। স্বস্তির শ্বাস ফেলে হাসতে শুরু করলেন। ‘সত্যিই বড় মজার কাণ্ড!’ বললেন।

‘আণ্টি, আপনি কী বলছেন?’ অবাক হয়ে জিজ্ঞেস করল মুসা। ‘পানি থেকে উঠে আসুন! আপনি হাসছেন, কুমিরটা আরেকটু হলে আপনাকে খেয়ে ফেলত। আবার আসতে পারে!’

হাসির ফাঁকে বললেন শাহানা, ‘ওটা কুমির নয়, মুসা, ওটা পুরানো একটা কাঠের গুঁড়ি। পানিতে ভাসতে ভাসতে কোত্থেকে যেন এসেছে।

‘কিন্তু দেখতে তো একদম কুমিরের মত!’

‘আমিও বোকা বনে গিয়েছিলাম,’ স্বীকার করলেন শাহানা। ‘পানির ভেতরে সত্যি কুমিরের মত লাগছিল। কিন্তু ওটার চোখ দুটো নকল। কাঠের গুঁড়ির গায়ে দুটো গুটলি। ডালগুলো দেখতে ঠিক লেজের মত মনে হয়েছে।’

ফোঁস করে দীর্ঘশ্বাস ফেলল মুসা। আন্টির মত হাসতে পারছে না। গলার ভিতরটা শুকিয়ে কাঠ। ভাবতেও গায়ে কাঁপুনি ধরছে। ওটা সত্যি করেই তো কুমির হতে পারত। তা হলে এ চোখের সামনে আণ্টির মৃত্যু দেখতে হতো, কিছুই করতে প খারাপ কিছু হয়নি দেখে কান্না থামাল ফায়েজা। কিলারও চুপ করল। ঘাসের নমুনা নিয়ে ধীরেসুস্থে তীরে উঠলেন শাহানা। বললেন, ‘কুমির সাধারণত মানুষকে আক্রমণ করে না। তবে হ্যাঁ, ক্ষুধার্ত কুমির কী করবে, তা বলা যায় না। সেজন্যই অত ভয় পেয়েছি। বড়দের বিপদের ভয় কম। সহজে ওরা আক্রমণ করে না বলেই জানি। ওদের তো এখানে খাবারের অভাব নেই। প্রচুর মাছ আছে। হরিণও ধরে খায় মাঝে মাঝে।’

‘তা হলে কি কুমির আমি ভয় পাব না?’ জিজ্ঞেস করল ফায়েজা। ‘কুমির আমার কিছু করবে না?’

‘তা ঠিক নয়, তাড়াতাড়ি করে বললেন শাহানা। ‘খুব সাবধানে থাকতে হবে আমাদের। ক্ষুধার্ত কুমির সাঙ্ঘাতিক চালাক হয়।’

মুখ শুকিয়ে গেল মুসার। আণ্টি যে-কোন সময় জলাভূমিতে কুমিরের খপ্পরে পড়তে পারেন! ও নিজে একটু অসতর্ক হলে? ছোট্ট ফায়েজা কী করতে কী করে বসবে, তার ঠিক নেই! ওকে চোখের আড়ালে যেতে দেয়া যাবে না। গভীর এই জঙ্গলে যে-কোনও সময় যে-কোনও বিপদ ঘটতে পারে।

কুমির ছাড়াও জাগুয়ার আর সাপের ভয় তো আছেই!

মুসার মনে হলো, ফায়েজার দায়িত্ব ওর উপর বর্তেছে। আণ্টি থাকবেন তাঁর এক্সপেরিমেন্ট নিয়ে। তিনি জন্তু-জানোয়ারের হামলা থেকে ওদেরকে রক্ষা করতে পারবেন না।

নিজেকে মুসার বিরাট একজন অভিযাত্রী বলে মনে হলো। ও এই দুর্গম গহীন অরণ্যে অনেকের দায়িত্ব কাঁধে তুলে নিয়েছে। সবাইকে নিরাপদে ফিরিয়ে নিয়ে যাওয়া যেন ওরই কর্তব্য।

শাহানা আণ্টি এক্সপেরিমেন্ট করতে আবারও জলার দিকে চলে গেলেন।

গরম পড়েছে অসহ্য। দম বন্ধ করা পরিবেশ। শ্বাস আটকে আসতে চায়। ক্লান্তি বোধ করছে মুসা। জীবনে কোনওদিন এত গরম লাগেনি। সূর্যের আলো জঙ্গলে যেখানে পড়েছে, সেসব জায়গা থেকে রীতিমত ভাপ উঠছে।

জলাভূমি যেখানে দিগন্তে গিয়ে মিশেছে, ওখানে চোখ রাখলে বোঝা যায় না, কোথায় পানির শেষ, আর কোথায় আকাশের শুরু!

ফায়েজাকে নিয়ে সোজা বাংলোয় ফিরল মুসা। এরপর থেকে বাইরে তেমন একটা বেরল না। কড়া নজর রাখল কিলার আর ফায়েজার উপর।

আণ্টির জন্যও দুশ্চিন্তা হচ্ছে ওর। কী হতো যদি ওই কাঠের গুঁড়ি সত্যি সত্যি কুমির হতো?

ওই জলাভূমিতে যখন তখন বিপদ ঘটতে পারে।

এমন বিপদ ঘটতে পারে, যেটা ওদের শেষ করে দেবে।

চার
আমাজনে মুসার প্রথম রাত এল নীরব বিভীষিকার মত। সূর্য ডুবে যেতেই ঝপ্ করে ঘনিয়ে এল অন্ধকার। সেইসঙ্গে শুরু হলো নানারকম আওয়াজ। এত রকমের জন্তুর ডাক মুসা আগে কখনও শোনেনি। একটা আওয়াজ ভয় ধরিয়ে দিল। মনে হলো, তীব্র ব্যথায় কাঁদছে মানুষের বাচ্চা। ফেউ ডাকছে। মুসা শুনেছে, জাগুয়ার কাছাকাছি থাকলে ওগুলো ওভাবে ডাকে। নিরীহ প্রাণীদের সতর্ক করে দেয়। নইলে যে-কোন সময়ে ভয়ঙ্কর মৃত্যু ঘটতে পারে।

জাগুয়ার কি বাংলোর ধারেকাছে এসেছে?

একেকটা অদ্ভুত আওয়াজ শোনে আর চমকে যায় মুসা। ফায়েজা নিশ্চিন্তে আছে। এতই ক্লান্ত, সন্ধ্যা নামতেই ঘুমিয়ে পড়েছে।

কুকুরটা মাঝে মাঝে ঘেউ-ঘেউ করে উঠছে।

‘চুপ কর, কিলার,’ ধমকে কুকুরটাকে চুপ করাতে চাইছেন শাহানা, কাজ হচ্ছে না।

ওটার গায়ে-মাথায় হাত বুলিয়ে শান্ত করল মুসা।

বাইরে থেকে প্যাচার অশুভ ডাক ভেসে আসছে।

বড় ঘরটায় বসে আছে ওরা। ফায়েজা সোফায় কাত হয়ে ঘুম। একটা বই থেকে শেক্সপিয়ারের কবিতা পড়ছেন শাহানা। কেরোসিনের আলোয় ঘরের অন্ধকার পুরোপুরি দূর হয়নি। দেয়ালে পড়ছে অদ্ভুত সব ছায়া। মনে হয় ভুতুড়ে কিছু নড়ছে বুঝি।

রাত নামার পরও গরম কমেনি মোটেও। ঘামছে ওরা দরদর করে।

একটু পর মুসা বলল, ‘চারপাশে এত আওয়াজ! মন দমে যায়।’

শাহানা ভাবলেন মুসা ভয় পেয়েছে, বললেন, ‘দুশ্চিন্তা কোরো না, মুসা, এগুলো বনের স্বাভাবিক শব্দ। আমরা সভ্যতা থেকে অনেক দূরে বটে, কিন্তু ভয় পাবার কিছু নেই। বুকে সাহস রাখো।’

‘ভয় পাইনি,’ বলল মুসা। ‘মনটা কেমন যেন করছে। আমরা বাড়ি থেকে কত দূরে!’ আণ্টির দিকে চাইল ও। ‘রাতে জাগুয়ার আক্রমণ করলে?’

‘করবে না,’ জোর দিয়ে বললেন শাহানা। ‘বাংলোর ভেতরে আমরা নিরাপদ।’ আরেকটা বই হাতে নিলেন তিনি। বিখ্যাত ইংরেজ কবি উইলিয়াম ব্লেকের কবিতা। পড়তে শুরু করলেন।

স্বর্গের বাগানে গিয়েছিলাম আমি!

সেখানে দেখেছি, যা আগে কখনও দেখিনি!

সেখানে সেই সেথায় প্রার্থনালয় উঠেছে!

যেখানে সবুজের মাঝে আমি খেলতাম শৈশবে…

হঠাৎ করে পড়া থামিয়ে দিলেন শাহানা। বাংলোর ছাদে উপর ধুপ করে কি যেন পড়ল। চমকে গেলেন তিনি, বইটা বন্ধ করে রাখলেন।

টিনের চালে জোরে আওয়াজ হয়েছে। খুব জোরে। যেন ভারী কোনও জন্তু লাফ দিয়ে চালের উপর উঠেছে। হয়তো এখনই ভিতরে ঢোকার চেষ্টা করবে!

দম! দম! দড়াম! দমাদম!

‘আণ্টি, কী হতে পারে ওটা?’ ঢোক গিলে বলল মুসা। আস্তে করে শাহানার কাছ ঘেঁষে বসল।

‘বুঝতে পারছি না, মুসা!’ গলা কেঁপে গেল শাহানার। ‘কী হতে পারে?’

‘ভারী কিছু। ভেতরে ঢুকতে চাইছে! বড় কোনও জন্তু!’

কিলার উত্তেজিত হয়ে ঘেউ-ঘেউ করে উঠল। ঘুম ভেঙে চোখ পিটপিট করে চাইল ফায়েজা। শাহানার কোলে মাথা রেখে শুয়ে ছিল। উঠে বসল। কাঁদতে শুরু করল।

‘ও কিছু না, ফায়েজাকে অভয় দিলেন শাহানা। মুসার দিকে তাকালেন। ‘তোমরা ভয় পেয়ো না, কোনও বিপদ হবে না আমাদের।’ হাত তুলে শাসালেন। …কিলার, চেঁচানি থামা, নইলে দেব এক চড়!’

শুনল না কিলার। ছাদের দিকে মুখ তুলে ঘেউ-ঘেউ করতে লাগল।

‘কোনও জন্তু হঠাৎ করে ছাদে উঠে পড়েছে, এখন নামার চেষ্টা করছে,’ বললেন শাহানা। ‘আমরা যতটা ভয় পেয়েছি, তার চেয়ে কম ভয় পায়নি ওটা। দাঁড়াও, আমি টর্চ নিয়ে বাইরে বের হয়ে দেখি।’

আণ্টির কথায় আপত্তি জানাল মুসা, ‘বাইরে? সেটা কী ঠিক হবে? বিপদ হতে পারে। জন্তুটা হয়তো আপনার উপর হামলে পড়বে।’

টিনের ছাদে আওয়াজ বন্ধ হয়নি, যেন টিন ভেঙে ফেলবে।

ধম! ধম! ধমাৎ! ধমাধম!

‘খামোকা ভয় করছ, মুসা,’ ভীত স্বরে বললেন শাহানা। টর্চের দিকে হাত বাড়ালেন। ওটা হাতে নিয়ে ধীর পায়ে এগোলেন দরজার দিকে। ‘দেখছি আমি কী এমন আওয়াজ করে!’

‘তা হলে আমিও যাই,’ বলে সোফা ছাড়ল মুসা। আন্টির বিপদ হবে, আর ও বসে থাকবে? সেটা হতে পারে না। একা আণ্টিকে কিছুতেই যেতে দেবে না ও। শাহানার হাত ধরল মুসা। ‘কই, চলুন বাইরে।’

‘চলো তা হলে ‘

দীর্ঘশ্বাস ফেলল মুসা। ‘ঠিক আছে, দেখা যাক কী আছে।’

দরজা খুললেন শাহানা, তবে আগে বের হলো মুসা। ওর হাতেও ছোট একটা পেন্সিল টর্চ।

দরজা বন্ধ করার আগে শাহানা বললেন, ‘যেখানে আছ সেখানেই থাকবে, ফায়েজা। আমরা এক্ষুণি আসছি। কিলার, চিৎকার থামা!’

দরজা বন্ধ হয়ে যাবার পর পাশাপাশি বারান্দায় দাঁড়াল দু’জন, তারপর মই বেয়ে নেমে উঠানে। অন্ধকারে টর্চের আলো একটা সরু রেখা তৈরি করল। এ আলোয় সামান্য জায়গা দেখা গেল।

বাংলোর কাঠের দেয়াল দেখা গেল। নোংরা, ছাতা পড়া, পুরানো। টর্চের আলো টিনের চালে পড়ল। জং-পড়া টিনের জং না ধরা অংশগুলো চকচক করে উঠল।

জন্তুটাকে শীঘ্রি দেখা যাবে, ভাবল মুসা। উত্তেজিত। ভয় চলে গেছে। একবার মনস্থির করলে ভূত ছাড়া আর কিছুকে ভয় পাবার বান্দা নয় সে।

বোধহয় জাগুয়ার চালে উঠেছে। অন্য কিছুও হতে পারে। যা হয় হোক, ভয় পায় না মুসা।

চালের উপর আলো পড়তেই হঠাৎ করে আওয়াজটা বন্ধ হলো। কিছু দেখতে পেল না মুসা। শাহানার চোখেও পড়ল না কিছু। জাগুয়ার নেই। অন্য কোনও জন্তুও নেই। কিচ্ছু না!

ভুতুড়ে কাণ্ড?

ব্যাঙের ডাক ছাড়া চারপাশে কবরের নিস্তব্ধতা।

অন্ধকার চারপাশ। আকাশের তারাও দেখা যায় না। টর্চের আলোয় কিছুই দেখা গেল না। বাংলোর উপরে ঝুঁকে থাকা গাছের ডালগুলোতেও কিছু নেই।

খালি ডাল। অন্তত দশটা হবে। ঝুঁকে আছে বাংলোর চালের উপর। অন্ধকারে ওগুলো দেখতে কেমন রহস্যময় লাগছে, যেন অশুভ কিছুর প্রতিনিধিত্ব করছে।

পাঁচ
মুসার দিকে তাকালেন শাহানা, কিন্তু কিছু বললেন না।

কোনও কথা হলো না, সোজা বাংলোর ভিতরে এসে ঢুকল দু’জন। ভিতরে ঢুকে টর্চ নেভালেন শাহানা। মুসা লক্ষ করল, আন্টির হাত কাঁপছে।

ফায়েজাকে তিনি এক গ্লাস দুধ খাইয়ে শান্ত করলেন। একটু পরই ঘুমিয়ে পড়ল ফায়েজা। ওকে বিছানায় শুইয়ে দিয়ে এল মুসা।

এদিকে শাহানা কিলারের জন্য একটা পাত্রে পানি ঢেলেছেন। পরিবেশ এতই গরম যে অ্যালসেশিয়ান দানব সর্বক্ষণ হাঁপাচ্ছে, একটু পর পর চুকচুক করে পানি খাচ্ছে। আজ রাতে মুসার খাটিয়ায় একবার উঠবার সুযোগ পেলে নির্ঘাত পেশাব করে বিছানা নষ্ট করবে।

মুসাকে এতদিনে এই প্রথম বড় হবার স্বীকৃতি দিলেন আণ্টি। কিছু বললেন না ওকে। সান্ত্বনা নয়, অভয় নয়, কোনও কথাই না। তিনি বুঝে গেছেন, ওকে কিছু বলতে হবে না, ও নিজেই জানে কোথায় কী বিপদ হতে পারে। মুসাকে শুধু বললেন, ‘চিন্তা করে ছুটির মজা নষ্ট কোরো না। বলো দেখি কী অত ভাবছ?’

‘আমি বুঝতে পারছি না চালের ওপর ওটা কী হলো,’ বলল মুসা। ‘কী ওরকম জোর আওয়াজ করল? কেনই বা তাকে দেখা গেল না? চালের ওপর তো কিছুই ছিল না!’

‘নিশ্চয়ই কোনও জন্তু। বাঁদর হতে পারে। আমরা যখন আলো ফেললাম, হয়তো ওটা গাছের ডালগুলোর আড়ালে লুকিয়ে নেমে গেছে। এমন কী আমাজনের জাগুয়ারও মানুষখেকো হয়ে না পড়লে মানুষকে আক্রমণ করে না।’

‘আমার তা মনে হয় না, আণ্টি। চালের ওপর যদি কোন জন্তু থাকত, ওটার পালানোর আওয়াজ পেতাম। অন্য কিছুতে করেছে অমন আওয়াজ।’

‘অন্য কিছু? অন্য কিছু কী? অমন আওয়াজ কে করবে?’

‘জানি না,’ স্বীকার করল মুসা। ওর মাথায় কিছু খেলছে না। মনের কথাটা বলল, ‘এখানে ভুতুড়ে কিছু আছে, আণ্টি। জায়গাটা আমার পছন্দ হচ্ছে না। এক কাজ করা যায়, আমরা যদি ঘাসের নমুনা নিয়ে এখান থেকে চলে যাই? অন্য কোথাও এক্সপেরিমেন্ট করলে ফলাফল, মিলবে না? ‘

মাথা নাড়লেন শাহানা। ‘কয়েকটা এক্সপেরিমেন্ট করতে হবে আমাকে। তার জন্যে তাজা ঘাস দরকার। চেষ্টা করে দেখেছি, অন্য জমিতে লাগালে ঘাসগুলো মারা যায়। এখান থেকে যাওয়া চলবে না আমাদের, মুসা। খারাপ যতই লাগুক, আমাদের মাথায় রাখতে হবে আমরা পৃথিবীর জন্যে কাজ করছি। আমি সফল হলে… না, মুসা, এখান থেকে যাওয়া চলবে না আমাদের।’

চুপ করে রইল মুসা। আণ্টি এমনই, মনস্থির করে ফেললে তাকে আর ফেরানো যায় না।

‘ওটা বিড়াল জাতীয় প্রাণী,’ বললেন শাহানা, ‘নিশ্চয়ই ভুল করে চালের ওপর উঠে পড়ে। ওটা নিশ্চয়ই বারবার এমন ভুল করবে না। আগামীকাল আমি প্রায় সারাদিন কাজে ব্যস্ত থাকব। তুমি সাবধানে থেকো। ফায়েজা আর কিলারের দায়িত্ব তোমার ওপরই ‘থাকল। আমার কাজের চাপ কমে গেলে তোমাদের সঙ্গে সময় কাটাতে পারব। তখন আমরা স্পিড-বোট নিয়ে ঘুরতে বেরুব। অনেক জায়গায় যাব, পিকনিক করব, মজা করব।’

খুশিতে হেসে ফেলল মুসা। ‘আন্টি, আমাকে স্পিড-বোট চালাতে দেবেন?’

‘যদি আস্তে চালাও,’ রাজি হয়ে গেলেন শাহানা। ‘এখন যাও, শুয়ে পড়ো, রাত অনেক হলো। অনেক ভোরে উঠতে হবে কিন্তু। তখন আমি জলাভূমিতে যাব। …আর …দুশ্চিন্তা কোরো না। বাংলোর ভেতর কিছু হবে না। আশা করি বনের ভেতরেও বিপদ ঘটবে না আমাদের। আল্লাহ্ আছেন, যাও, ঘুমিয়ে পড়ো, মুসা।’

আন্টির কপালে চুমু দিয়ে শোবার ঘরে এসে ঢুকল মুসা। ভাবনা ওকে পেয়ে বসেছে।

কী ওরকম আওয়াজ করল? কিছুই তো দেখা গেল না! আন্টি ভয় পেয়েছেন। তিনি কী কিছু লুকাতে চাইছেন? সরকারী সংস্থা কয়েকবার তাঁকে মিটিঙে ডেকেছে। তারা কী তথ্য দিয়েছে? ভীতিকর কিছু? কেন এই দুর্গম অঞ্চলে আসতে হলো ওদের? আন্টির মুখে একবার শুনেছে, টাপাজো, কোয়াহিয়া ও ইয়ারুনারা এই এলাকা এড়িয়ে চলে।

বেশ। কিন্তু কেন?

এখানে ভয়ের কী আছে?

মুসার কিছুতেই বিশ্বাস হচ্ছে না বেড়াল জাতীয় প্রাণী চালে উঠেছে। অমন আওয়াজ করবে? মন থেকে শঙ্কা দূর করতে চাইল। হয়তো দুশ্চিন্তার কারণেই দরদর করে ঘামছে।

দাঁত ব্রাশ করল ও, ড্রেসারের উপর হাতঘড়ি রেখে শুয়ে পড়ল। বাইরে ঝিঁঝি পোকা ডাকছে, সেই সঙ্গে তান জুড়েছে কয়েকটা কোলা ব্যাঙ। ওদের ঘ্যাঙর-ঘ্যাং আওয়াজে কেমন যেন অলসতা আছে। একটা জোনাকী জানালা দিয়ে ভিতরে ঢুকল। মিটমিট করে আলো জ্বেলে উড়ে বেড়াল কিছুক্ষণ, তারপর বেরিয়ে গেল। সরু মোমবাতি জ্বলছে। হলদে ভৌতিক আলো ছড়িয়ে আছে। দূরে ডেকে উঠল শেয়াল। চিৎকার ছাড়ল একটা বানর, তারপর ভেসে এল জাগুয়ারের হুঙ্কার। তারপর সব চুপচাপ। এমন কী ঝিঁঝি আর ব্যাঙের ডাকও থেমে গেছে। চারদিকে নিঃসীম নীরবতা কিছুক্ষণ এপাশ-ওপাশ করে একটু পর ঘুমিয়ে পড়ল মুসা।

পরদিন ভোরে ঘুম ভাঙতে মনটা ফুরফুরে লাগল ওর। দিগন্তে লালচে আলো ছড়িয়ে উঠছে সূর্য। সে-আলো গাছের পাতার ফাঁক দিয়ে চুরি করে ঘরে এসে পড়েছে। মনেই হয় না জঙ্গলটা ভয়ঙ্কর বিপজ্জনক।

রান্নাঘর থেকে আণ্টির নাস্তা তৈরির শব্দ ভেসে আসছে। ভউ- ভউ করে দু’বার ডেকে উঠল কিলার। মুসা চেয়ে দেখল, ফায়েজা এখনও ঘুমে কাদা। ড্রেসারের দিকে চোখ পড়তেই ভ্রূ কুঁচকে উঠল ওর।

ড্রেসারের উপর ঘন সবুজ কী যেন লেপ্টে আছে। ঘড়িটা নেই! জিনিসটা সবুজ আঠালো কিছু।

রাতে জানালা দিয়ে ঘরে ঢুকেছে কিছু! ঘড়িটা নিয়ে গেছে।

কী সেটা?

কিলার আঠালো জিনিসটার দিকে এগোল। বিষাক্ত কিছু হতে পারে!

ছয়
‘কিলার, ওখান থেকে সর্,’ চিৎকার করল মুসা।

ঘরঘর আওয়াজ করছে কিলার। তাকিয়ে আছে সবুজ পদার্থটার দিকে। রাতের সেই আগন্তুক এসেছিল বলে প্রচণ্ড রেগে গেছে। শোঁকার জন্যে এগোতেই, মুসার চিৎকারে ফিরে তাকাল।

‘আণ্টি!’ ডাকল মুসা।

পরের হাঁকে ঘুম ভেঙে গেল ফায়েজার। ঘেউ-ঘেউ করে উঠল কিলার। মুসার ডাকে আতঙ্কের ছোঁয়া চিনতে ভুল হয়নি শাহানার, তিনি দৌড়ে ঘরে এসে ঢুকলেন।

ঘরের ভিতর হুলস্থূল লেগে গেল।

শাহানা সবুজ জিনিসটা পরীক্ষা করতে এগোতেই, কিলার খেপে উঠল! এগোতে দেবে না।

এদিকে ফায়েজা জিজ্ঞেস করল, ‘কী হয়েছে, আম্মু? কী হয়েছে?’ সবুজ জিনিসটার দিকে তাকিয়ে আছে ও। ‘ওটা কী, আম্মু?’

‘এখনও জানি না, সোনা,’ জবাব দিলেন শাহানা। কিলারের কলার ধরে আটকে ধরলেন। ‘ওটা এক্ষুণি দেখছি। …কিলার! চুপ কর্ বলছি!’

‘আঠালো কিছু,’ বলল মুসা। ‘রাতে ঘরে ঢুকেছিল। আমি যখন ঘুমাতে যাই, তখনও জিনিসটা ছিল না। ড্রেসারের ওপর ঘড়িটা ছিল, নিয়ে গেছে।’ নিজেকে প্রশ্ন করল ও, ‘কী ঢুকেছিল যে কিলারও টের পেল না?’

‘কিলারকে ধরে রাখো, মুসা, নির্দেশ দিলেন শাহানা, ‘ওটা কি দেখছি।’

কিলারের কলার পাকড়ে ধরল মুসা, সামনের ঘরে নিয়ে এল। ওকে রেখে এক দৌড়ে আবারও ঘরে ঢুকল, ভিতর থেকে দরজা আটকে দিল। পিছনে কিলারের প্রতিবাদ শোনা গেল। কুকুরটা একটানা ঘেউ-ঘেউ করছে, দরজায় আঁচড় কাটছে।

‘কোন্ প্রাণী এরকম সবুজ আঠা রেখে যেতে পারে, আণ্টি?’ জিজ্ঞেস করল মুসা। ‘জিনিসটা কেমন যেন গন্ধ ছড়ায়। শুঁকলে মনে হয় কাটা গাছের কাঠের গন্ধ!’

‘জিনিসটা কী, আম্মু?’ জিজ্ঞেস করল ফায়েজা।

ড্রেসারের উপর ঝুঁকে পড়লেন শাহানা, সাবধানে জিনিসটা পরখ করে দেখলেন। দু’তিনবার গন্ধ শুঁকলেন, তারপর হাত দিয়ে ছুঁয়ে দেখলেন।

‘ইয়াক্!’ মুখ বিকৃত করল মুসা। ‘ছোঁবেন না, আণ্টি! ওটা কী আল্লাহ্ জানে!’

ভাইয়ের অনুকরণে চেহারা বিকৃত করল ফায়েজা।

‘জানি না এটা কী,’ চিন্তিত স্বরে বললেন শাহানা। ‘নিশ্চিত হতে হলে পরীক্ষা করে দেখতে হবে।’ হাবভাব দেখে মনে হলো তাঁর বিজ্ঞানী মনটা কৌতূহলী হয়ে উঠেছে। ‘তবে এগুলো বিপজ্জনক নয়। বিষাক্ত তো নয়ই। অর্গানিক সাবস্ট্যান্স। কোনও জানোয়ার এ জিনিস ফেলে যায়নি।’

‘কী করে জানলেন, আণ্টি?’ জিজ্ঞেস করল মুসা।

‘কম্পোজিশনটা দেখে। এক ধরনের গাছ থেকে এসেছে। খুবই ইন্টারেস্টিং!’ সবুজ আঠালো তরলটা কাছ থেকে দেখলেন তিনি। ‘আগে কখনও এমন জিনিস দেখিনি। একটু স্যাম্পল পরীক্ষা করলে কোন্ গাছ থেকে এসেছে জানা যাবে।’ মুসার দিকে চাইলেন। ‘চিন্তার কিছু নেই।’

চিন্তা না করে উপায় কি, মনে মনে বলল মুসা। রাতে সবার অজান্তে ঘরে ঢুকেছে রহস্যময় জিনিস, ঘড়ি চুরি করে নিয়ে গেছে। যাবার আগে এই সবুজ আঠা ফেলে গেছে। পরেরবার ফায়েজাকে তুলে নিয়ে যাবে না, তার ঠিক কী!

মুসাকে নিশ্চুপ দেখে শাহানা বললেন, ‘আমার ধারণা খাবারের খোঁজে রাতে খরগোশ জাতীয় প্রাণী ঘরে ঢুকেছিল। ওটার মুখে সম্ভবত কোন গাছ ছিল। আবার এমনও হতে পারে, ঘরে ঢোকার আগে এই সবুজ জিনিসগুলোর ওপর গড়াগড়ি করে এসেছে। সঙ্গে সঙ্গে এসেছে এই আঠালো জিনিস। জন্তুটা বোধহয় কৌতূহলী হয়ে তোমার ঘড়ি মুখে তুলে নিয়ে গেছে। বিশ্বাস হতে না চাইলেও বন্য প্রাণী অনেক অদ্ভুত কাণ্ডই করে।’

‘কিন্তু তা-ই যদি হয়,’ যুক্তি খুঁজছে মুসা, ‘জন্তুটা যখন ঘড়ি নিয়ে গেল তখন মুখের গাছটা ফেলে গেল না কেন?’

‘ভাল বলেছ,’ প্রশংসা করলেন শাহানা। ‘তোমার কথায় যুক্তি আছে। কিন্তু ধরো, ওটা যদি ডাল মুখে না নিয়ে আসে? হয়তো এটার ওপর গড়াগড়ি করে তারপর ঘরে ঢুকেছে। আবার এমনও হতে পারে, ঘরে দুটো জন্তু ঢুকেছিল। একটা তোমার ঘড়ি নিয়ে গেছে, আরেকটা গাছ নিয়ে ফিরেছে? …ঘটনা যা-ই হোক, দুশ্চিন্তা করার মত কিছু ঘটেনি।’

আণ্টি নিজে চিন্তিত, তা ঠিকই বুঝতে পারল মুসা। ও নিজেও রহস্যের জবাব খুঁজছে। ভাবছে কিশোর হলে এখন কী করত? নিজের দুশ্চিন্তা প্রকাশ করল না ও। ওকে বিচলিত দেখলে আণ্টি চিন্তা করবেন, তাতে কাজের ক্ষতি হবে।

শাহানা নিজের ঘরে চলে গেলেন, একটু পর ল্যাবরেটরির যন্ত্রপাতি বোঝাই একটা ব্যাগ নিয়ে এলেন। সবুজ জিনিসটা একটু তুলে নিলেন, একটা টেস্ট টিউবে ভরে রাখলেন। সাবান পানি দিয়ে ড্রেসারটা মুছলেন। পুরোপুরি পরিষ্কার হলো না উপরটা। এখনও জায়গায় জায়গায় সবুজ আঠা লেগে রইল। মেঝেতে যেটুকু পড়ল সেগুলোও সেঁটে গেল।

‘মেঝের ওখানে পা দিয়ো না,’ সাবধান করলেন শাহানা, ‘এখনও জিনিসটা খুবই আঠালো।’

ফায়েজা পোশাক পাল্টাতে পাশের ঘরে চলে গেল। এই ফাঁকে নিজের গেঞ্জিটা পাল্টে নিল মুসা। একসঙ্গে রান্নাঘরে বসে নাস্তা সারল ওরা। মুসা শোবার ঘরের দরজাটা বন্ধ করে রেখেছে, নইলে কিলার আঠায় আটকে যেতে পারে।

ওরা সবাই ডিম ভাজা, রুটি, পনির আর চা শেষ করে বাংলোর বাইরে চলে এল। আগে আগে চলল কিলার। সরু রাস্তাটা ধরে হাঁটতে হাঁটতে চলে এল ওরা খালের পাড়ে। ওদের স্পিড-বোট ঘাটে বাঁধা, মৃদু ঢেউয়ে অল্প অল্প দুলছে। মুসার মনে হলো, এক্ষুণি যদি এখানকার পাট চুকিয়ে চলে যেতে পারত ওরা, খুব ভাল হতো। এখানে থাকতে ওর মনটা কিছুতেই সায় দিচ্ছে না। মন বলছে, কী যেন একটা বিপদ মাথার উপর ঘনিয়ে আসছে।

খালের পাড় ধরে অনেক দূর হাঁটল ওরা। শাহানা নানা পাখি চেনালেন মুসা আর ফায়েজাকে। দেখালেন কীভাবে গাছ বেয়ে পালিয়ে যায় কাঠবিড়ালী আর গিরগিটি

‘ওই গাছটা দেখছ?’ ফেরার পথে একটা লালচে গাছ দেখালেন। ‘ওটা একটা চিরহরিৎ গর্জন গাছ। সাধারণত এধরনের গাছ দেখা যায় লবণাক্ত অঞ্চলে। গাছের কাণ্ডের কাছে মাটি থেকে যে কাঠির মত জিনিসগুলো বেরিয়ে আছে, ওগুলো আসলে গাছের শেকড়। …আর ওইটা দেখছ? ওটা ট্র্যাভেলার্স পাম ট্রী। আসলে পাম গাছ নয়, কিন্তু পাম গাছের মত দেখতে। আসলে কলা গাছের জাত। এটার পাতা দিয়ে ঘরের ছাউনি দেয়া যায় না। মজার ব্যাপার জানো, পাতাগুলোর ভেতরে মিষ্টি পানি থাকে। তৃষ্ণার্ত পথিক এ গাছের পাতা ছিঁড়ে তেষ্টা মেটাতে পারে।’

‘তা-ই!’ আসলে বলার জন্য বলা, কিছুই ভাল লাগছে না মুসার। কখন কী বিপদ ঘটে যায় সে আশঙ্কায় মনটা সতর্ক হয়ে আছে ওর। এখন যদি একটা জাগুয়ার জঙ্গল থেকে বেরিয়ে ঝাঁপিয়ে পড়ে? যদি গাছের ডাল থেকে ঝুলন্ত কোনও বিষাক্ত সাপ ছোবল মারে?

একঘণ্টা পর বাংলোতে ফিরল ওরা। কোনও বিপদ ঘটেনি বলে স্বস্তির শ্বাস ফেলল মুসা। শাহানা জানালেন, বাকি দিন মুসার দায়িত্বে ফায়েজা থাকবে, উনি জলাভূমিতে উনি জলাভূমিতে এক্সপেরিমেন্ট করতে যাবেন।

ব্যাপারটা ভাবতে ভাল লাগল না মুসার, কিন্তু কিছু বলল না। সর্বক্ষণ বিপদের চিন্তা করে মনটাই কেমন যেন গেছে ওর। তাই কিছু বলে আণ্টিকে বিরক্ত করল না।

মুসার মনোভাব শাহানা ঠিকই বুঝেছেন। যাবার আগে বললেন, ‘মনে রেখো, তুমি যদি লক্ষ্মী ছেলের মত থাকো, কালকে তোমাকে স্পিড-বোট চালাতে দেব। সারাদিন ঘুরব আমরা, পিকনিক করব।’

‘ঠিক আছে, আণ্টি, আপনি কোনও চিন্তা করবেন না,’ মুখে জোর করে হাসি টেনে আনল মুসা। ‘আমরা বাংলো ছেড়ে কোথাও যাব না।’

‘ফায়েজার উপর চোখ রেখো,’ বললেন শাহানা।

মুসা ও ফায়েজা দরজায় দাঁড়িয়ে হাত নেড়ে শাহানাকে বিদায় জানাল। কিলার শাহানার পিছন পিছন ছুটে জলাভূমির তীর পর্যন্ত গিয়ে ফিরে এল। আণ্টি চলে যেতেই বড় একা লাগল মুসার। ভয়ও লাগছে এতোবড় দায়িত্ব কাঁধে নিয়ে। মনটাকে শক্ত করল ও।

পিচ্চি ফায়েজার সমস্ত দায়িত্ব এখন ওর একার। ভয় পেলে চলবে কেন। বিপদ এলে বুদ্ধি দিয়ে তার মোকাবিলা করতে হবে।

কী করবে কিছুক্ষণ ভেবে পেল না মুসা, তারপর বুদ্ধি করে ফায়েজাকে একটা ছবির বইয়ে রং করার দায়িত্ব দিল। ও ব্যস্ত থাকুক। ছবিতে রং করতে খুব ভালবাসে ফায়েজা। একবার মন বসে গেলে দুনিয়ার আর কিছু খেয়াল থাকে না ওর। সময়টা ওর ভালই কাটবে। আণ্টির কবিতার বই নিয়ে বারান্দায় চলে এল মুসা, পাশে কিলার। চেয়ার টেনে বসে গরমে ঘামতে ঘামতে কবিতা পড়তে শুরু করল মুসা। বাপরে! কবিতার মধ্যে দাঁত ফোটানো যায় না! কিন্তু সময় পার করবে এমন কিছুই তো আর নেই!

আজকে গতকালের চেয়ে গরম বেশি পড়েছে। সূর্য যতই উপরে উঠছে, তাপের প্রকোপ বাড়ছে তত। গোটা জঙ্গল যেন তাতানো কড়াই! মাটি থেকে ভাপ উঠছে! এক ফোঁটা বাতাস নেই। একটা গাছের পাতাও নড়ছে না। থমথম করছে পরিবেশ। মাঝে মাঝে একটা গানের পাখি টুই-টুই করে ডাকছে।

বিশাল অ্যালসেশিয়ানটা মুসার পাশে বসে জিভ বের করে হাঁপাচ্ছে, একটু পর পর বাংলোর ভিতরে গিয়ে পানি খেয়ে আসছে। একমনে ছবিতে রং করছে ফায়েজা। এরই মধ্যে একবার ওকে টয়লেট করিয়ে এনেছে মুসা।

উইলিয়াম ব্লেক, রবার্ট ফ্রস্ট আর এডগার অ্যালান পো’র কবিতা পড়তে গিয়ে হিমশিম খেয়ে যাচ্ছে মুসা। মনটা তেতো হয়ে গেল কিছু বুঝতে না পেরে। এ কী রকম কবিতা! খানিকক্ষণ কসরতের পর ঘুম চলে এল চোখে, চেয়ারে কাত হয়ে শুয়ে পড়ল।

একটু পর চমকে উঠল। বাংলোর পিছন থেকে খচমচ করে আওয়াজ আসছে। ক্রমেই এগিয়ে আসছে শব্দ। জঙ্গলের শুকনো পাতা মাড়িয়ে কে যেন’ আসছে!

মানুষ না আর কিছু?

বিপজ্জনক কোনও জন্তু নয় তো?

হৃৎপিণ্ডের গতি বেড়ে গেল মুসার। ঘাড়ের কাছের চুলগুলো দাঁড়িয়ে গেছে। অজানা আশঙ্কায় ভরে উঠেছে মন।

সভ্য জগৎ থেকে অনেক দূরে আছে ওরা। এখানে তো মানুষ থাকার কথা নয়!

তা হলে কী ওটা?

বন্য কোনও জন্তু? বড় কিছু?’

হঠাৎই দেখা গেল তাকে। বাংলোর কোনা ঘুরে বেরিয়ে এসেছে লোকটা। ভয়ানক কুৎসিত চেহারা। মুখভরা দাড়ি। এক চোখের উপর কালো কাপড়ের পট্টি। এক হাতে দুলছে এক মস্ত কুঠার। কোমরে চকচকে ভোজালি গোঁজা। হাসতেই তার বড় বড় হলুদ দাঁতগুলো বেরিয়ে এল। সারির মাঝখানে উপর-নীচে দুটো করে দাঁত নেই, মুখের চৌকো কালো গহ্বরটা দেখা যাচ্ছে।

মুসাকে দেখেই শয়তানী হাসি ফুটল লোকটার মুখে! এমন ভাবে তাকাল যে গলা শুকিয়ে গেল মুসার। কসাইরা গরু জবাই করবার আগে গরুর দিকে ওভাবে তাকায়। যেন দেখছে, গায়ে মাংস আছে কি না!

ঘড়ঘড়ে গলায় বলল, ‘যাক, খাবার পাওয়া গেল!’

সাত
ভয়ে মুসার মুখ দিয়ে অজান্তে অস্ফুট চিৎকার বের হলো, লাফ দিয়ে কিলারের পিছনে গিয়ে দাঁড়াল।

গলা ফাটিয়ে চিৎকার শুরু করল কিলার। দাঁত আর মাড়ি বের হয়ে এসেছে। ঝাঁপিয়ে পড়তে প্রস্তুত।

কী করা উচিত এখন? ব্যস্ত হয়ে ভাবতে চাইল মুসা।

দৌড়ে গিয়ে বাংলোর ভিতরে ঢুকে দরজা বন্ধ করে দেবে? কিন্তু ওই দরজায় ছিটকিনিই তো নেই!

ফায়েজার হাত ধরে বনের ভিতর দৌড় দেবে? পালানোর চেষ্টা করবে?

ফায়েজা বেশিক্ষণ দৌড়াতে পারবে না। তা ছাড়া, ওর দৌড়ের গতিও কম। ওকে কোলে তুলে বেশিক্ষণ ছুটতে পারবে না ও।

উন্মাদ লোকটাকে বলবে নাকি যে ওর মাংস তেমন ভাল না? মোটেই স্বাদ নেই! তাতে লাভ হবে কোনও? পাগলটাকে দেখে জন্ম- জন্মান্তরের বুভুক্ষু মনে হয়!

পায়ে পায়ে এগিয়ে আসছে!

মুসাকে ভীত চোখে তাকিয়ে থাকতে দেখে হাসি আরও চওড়া হলো।

‘ভয় পেয়ো না,’ অবশেষে বলল সে। ‘গত তিনবছরে আমি কোনও বাচ্চা খাইনি। তুমি বড় বেশি ঢ্যাঙা। তা ছাড়া আমার এমন পাকা ছেলে খাওয়ার ইচ্ছে নেই। কচি পেলে অবশ্য…’

চট্ করে পিছনে তাকাল মুসা। ঘরের মধ্যে ফায়েজা আছে!

এবার সশব্দে হেসে উঠল লোকটা। গলার গভীর থেকে ঘড়ঘড়ে আওয়াজ বেরিয়ে এল। মনে হলো কুলকুচি করছে। হাসি দেখে মনে হলো এই মাত্র দুনিয়ার সেরা কৌতুকটা বলেছে সে!

‘অ্যাই ব্যাটা কুকুরের বাচ্চা, চিৎকার থামা!’ নোংরা একটা পুরুষ্টু হাত বাড়িয়ে দিল সে কিলারের দিকে।

কী আশ্চর্য, কিলার হাতটা একবার শুঁকেই ঘেউ-ঘেউ বন্ধ করে লেজ নাড়তে শুরু করল!

‘এই তো, লক্ষ্মী ছেলে,’ বলল পাগল। ‘আমি তোমার কোনও ক্ষতি করব না। নাকি করব? অ্যা? হাহ্ হাহ্ হাহ্!’

‘কি-কি… কে আপনি?’ জিজ্ঞেস করল মুসা। ভয়ে বুক কাঁপছে। কিলারও এখন আর সাহায্যে আসবে না। কোনও মিথ্যে বলে পাগলটার হাত থেকে পার পাওয়া যাবে কি না, ভাবার চেষ্টা করল।

এমন একটা কিছু বলতে হবে যাতে ওদের ক্ষতি না করেই চলে যায়। গলা খাঁকারি দিল মুসা, তারপর গম্ভীর চেহারা করে বলল, ‘আমার আণ্টি পুলিশ আনতে গেছে। গতরাতে এখানে ঝামেলা হয়েছিল। এক্ষুণি চলে আসবে সবাই।’

ফিক করে হেসে দিল লোকটা। ‘আচ্ছা! তা হলে তোমার আন্টি পুলিশ ডাকতে গেছে, না? তবে তো তাকে বহুদূর যেতে হবে। স্পিড-বোট না নিয়ে গেল কী করে? জেনে রাখো, পঞ্চাশ মাইলের মধ্যে কোনও পুলিশ নেই। চাপা ছাড়ো হে খোকা, তোমাদের ওসব জারিজুরি আমার ভালই জানা আছে।’ কুঠারটা কাঁধে ঝোলাল সে। ‘শোনো খোকা, ভয় পেয়ো না। আমি তোমাদের কোন ক্ষতি করতে আসিনি।’

‘কে আপনি? এখানে কী করছেন?’

‘আমি? আমি কানা ক্যানারেঞ্জ। মানে রেভারেও ক্যানারেঞ্জ স্টিভেনসন। যাজক। আদিবাসী মানুষগুলোকে ধর্মের দিকে টেনে আনা আমার কাজ। ম্যানুয়াস শহরে সবাই কানা ক্যানারেঞ্জ বলেই চেনে। আমার আরেকটা পরিচয়, আমি জীববিজ্ঞানী। নানা প্রাণীর স্বভাব নিয়ে গবেষণা করি।’ একটু থামল সে, তারপর বলল, ‘গবেষণা করতে গিয়েই চোখটা গেছে আমার। একটা ভালুক খুবলে নিয়েছিল।’

‘ভালুক? খুবলে নিয়েছে?’

‘হ্যাঁ, ভালুক। খুবলেই তো নিল। সে এক বিরাট কাহিনি। মন ভাল থাকলে কোনওদিন সে কাহিনি তোমাকে বলতেও পারি।’ ক্যানারেঞ্জ স্টিভেনসন হাত তুলে বাংলোর পিছন দিকটা দেখালেন। ‘আমি ওদিকে থাকি। তিন মাইল দূরে আমার ছাপরা।’

মাথা চুলকাল মুসা, কী বলবে ভেবে পেল না।

‘দশ বছর ধরে আমি আমাজনে গবেষণা করছি,’ বললেন যাজক। ‘গতরাতে দেখলাম এই বাংলোয় মানুষ এসেছে, তা-ই চলে এলাম। হাজার হলেও তোমরা আমার প্রতিবেশী।’

‘এই বনের মাঝে থাকেন আপনি?’ অবাক হয়ে জিজ্ঞেস করল মুসা। ‘খারাপ লাগে না? এত বিপদ চারধারে। বনের জাগুয়ার, পানিতে কুমির, গাছে সাপ!’

‘কী যে বলো হে, খোকা,’ একগাল হাসলেন স্টিভেনসন। ‘দুনিয়ায় এর চেয়ে দারুণ জায়গা আর আছে নাকি! তবে সেটা বুঝতে হলে তোমাকে আগে চিনতে হবে বনের সৌন্দর্য। আমি তো সভ্যতার ওপর বিরক্ত হয়ে গিয়েছিলাম। ভার্সিটিতে একই বিষয়ে দিনের পর দিন ক্লাস নিতে নিতে মাথা গরম হয়ে গিয়েছিল। শেষে চাকরি ছেড়ে দিলাম, যাজক তো আগেই ছিলাম, এবার এখানে এসে প্রাণে বেঁচে গেলাম। এখানে ফালতু মানুষ এসে জ্বালাতন করে না। সভ্যতা মানেই ধ্বংসের শুরু।’

‘সভ্যতা মানে ধ্বংসের শুরু? অবাক হলো মুসা। ‘সভ্যতা তো সবকিছু সুন্দর করে গড়ে তোলার জন্যেই!’

আন্টির এক্সপেরিমেন্টের কথা মনে পড়ল ওর। সভ্যতার জন্যই গবেষণা করছেন তিনি। তাঁর গবেষণা সফল হলে এই বন আর বন থাকবে না। মানুষ আসবে, ঘাস চাষ হবে, বিরাট বিরাট ফ্যাক্টরি তৈরি হবে, সেসব ফ্যাক্টরিতে সার তৈরি হবে, পৃথিবীর উন্নতি হবে—মানুষ উপকৃত হবে।

‘এই সভ্যতা প্রকৃতিকে শেষ করে দেয়, তা জানো?’ বললেন প্রফেসর। মাথা নাড়লেন দুঃখের সঙ্গে। ‘এই যে বন, এর কত গুরুত্ব বোঝো? এই বন না থাকলে দেশ মরুভূমি হয়ে যাবে—তখন মানুষ চাষবাস করতে পারবে না, দুর্ভিক্ষে না খেয়ে মরবে। স্বয়ং ঈশ্বর সেজন্যে গাছপালাকে নিজেদের রক্ষা করার ক্ষমতা দিয়েছেন। যদি কেউ ঈশ্বরের বিরুদ্ধে যায়, আখেরে তাকে পস্তাতেই হবে। … যা বলছিলাম,’ বলে চললেন তিনি, ‘দুনিয়ার মানুষের অবিবেচনায় বিরক্ত হয়ে শেষে আমি জঙ্গলে চলে এসেছি। দিনগুলো সুন্দর কাটছে এখানে, বিরক্ত করবে এমন কেউ নেই। …মানুষ শুধু কী চেনে জানো? টাকা আর টাকা। আর কিছু নয়। প্রকৃতিকে ধ্বংস করে, নিজের সর্বনাশ করে, তার পরও তার চাই শুধু টাকা! কী হবে এত টাকা টাকা করে? খেয়ে পরে সুখে-শান্তিতে বাঁচতে হলে মানুষের খুব বেশি কিছু লাগে না। কিন্তু বেশিরভাগ মানুষের চাহিদার শেষ নেই। অভাব তা-ই কোনদিন মেটে না মানুষের। আসল ব্যাপার কি জানো? মানুষ আসলে সভ্য হয়নি। সভ্য হলে মানুষ অল্পে সন্তুষ্ট থাকত।’

চমৎকার করে কথা বলেন প্রফেসর। হাঁ করে শুনছে মুসা। বারবার ওর মনে হলো, আণ্টির এক্সপেরিমেন্ট আমাজনকে বদলে দেবে। সেটা বোধহয় ঠিক হবে না। প্রকৃতি তার ভারসাম্য হারালে তাতে মানুষের মঙ্গল নেই।

প্রফেসর যেন ওর মনের কথা পড়ছেন। বললেন, ‘আমি জান দিয়ে দেব, কিন্তু মানুষের হাতে এই অরণ্য নষ্ট হতে দেব না। কেউ যদি এই জঙ্গলের ক্ষতি করার চেষ্টা করে, তার চরম সর্বনাশ করতেও বাধবে না আমার। স্রেফ খুন করে মাটিতে পুঁতে ফেলব।’

কথা বলতে বলতে উত্তেজিত হয়ে উঠছেন তিনি। চোখ গরম করে মুসার দিকে তাকালেন, যেন মুসাই আসল কালপ্রিট, বন ধ্বংস করতে এসেছে। ‘আমার অনেক বন্ধু আছে। তাদের অনেকে সরকারী বড় বড় পদে আছে। আমি খবর পেয়েছি, শীঘ্রি আমাজনকে বদলে দেবার পরিকল্পনা করা হবে। তা-ই যদি হয়, আমি একাই সবার বিরুদ্ধে যুদ্ধ ঘোষণা করব।’ স্টিভেনসন কোমরে হাত দিয়ে ভোজালি স্পর্শ করলেন। ওটার ফলা এতই ধারাল যে, এক পলকে ওটা দিয়ে মানুষকে কুচি কুচি করা যাবে।

মুসার মনে হলো মানুষটার রক্তলাল চোখ থেকে আগুন বেরিয়ে আসছে। সে দৃষ্টি স্বাভাবিক মানুষের মত নয়। বদ্ধ উন্মাদের দৃষ্টিতে চেয়ে আছেন তিনি। মুসা ঢোক গিলল, উনি কি জানেন আণ্টি আমাজনকে বদলে দেবার পক্ষে কাজ করছেন?

এই লোক যদি সত্যিই টের পেয়ে যান, ওরা কেউ এই জঙ্গল থেকে জীবিত ফিরবে না!

আট
স্টিভেনসন ভোজালি বের করে ধারালো ফলায় হাত বুলালেন, তারপর মৃদু গলায় বললেন, ‘আমি এটা সব সময় সঙ্গে রাখি। বলা যায় না কখন কী কাজে লেগে যায়।’ তাকিয়ে আছেন তিনি মুসার চোখে, যেন মনের ভিতরটা পড়ছেন!

‘আশা করি এখানে আপনার ওটা ব্যবহার করতে হবে না,’ ঢোক গিলে বলল মুসা, বুকের ভিতরটা শুকিয়ে কাঠ।

‘এখানে? এই বাংলোয়? না, বাছা, এখানে এটার দরকার পড়বে না।’ হাসলেন যাজক। ‘এখানে এমন কেউ নেই যাকে আমি কেটে মাটিতে পুঁতে ফেলতে চাইব।’

ভোজালিটা আবার কোমরে গুঁজলেন তিনি। ‘তুমি এই বয়সেই বড় বেশি চিন্তা করো,’ মুসাকে বললেন। ‘তোমার বয়সে বাচ্চাদের ছুটোছুটি করা উচিত। অন্য কেউ হলে হয়তো ব্যাং তাড়া করত, বা গাছে উঠে মজা করত। মাছও ধরত হয়তো। এমন রোদেলা দিনে কেউ ঘরে বসে থাকে নাকি! যাও, বাইরে থেকে এক চক্কর ঘুরে এসো, মজা পাবে।’

‘ভাল লাগে না,’ স্বীকার করল মুসা নির্দ্বিধায়। ‘আপনি যে কী করে এই বনে একা পড়ে আছেন, অবাক লাগছে। আমার তো আসার পর থেকেই দম বন্ধ হবার জোগাড়। মনে বলছে কবে ফিরব, আর কবে বন্ধুদের সঙ্গে দেখা হবে।’

‘আর আমি মানুষের ওপর বিরক্ত হয়ে জঙ্গলে চলে এসেছি,’ হাসলেন প্রফেসর। ‘এই মুক্ত আকাশ, এই মুক্ত বাতাস, এই বন্য নিষ্কলুষ প্রকৃতি—চমৎকার লাগে আমার কাছে। ভার্সিটির কোয়ার্টারে যখন থাকতাম, মনে হতো দম বন্ধ হয়ে মরব। তা-ই চলে এসেছি।’

‘আপনার আর কেউ নেই?’

‘নাহ্!’ আপন মনে হাসলেন স্টিভেনসন। বোঝা গেল এই বিপজ্জনক এলাকায় থাকতে পেরে তিনি ভীষণ আনন্দিত।

লোকটাকে এখনও বিশ্বাস করতে পারছে না মুসা। পাগল না হলে জঙ্গলে থাকে কেউ! হয়তো বদ্ধ উন্মাদ, কিন্তু বোঝা যায় না সহজে। হয়তো যে-কোন সময় রূপ পাল্টে ঝাঁপিয়ে পড়বে। ফায়েজা ঘরের ভিতর একা ছবিতে রং করছে। লোকটা যদি সত্যিই আক্রমণ করে? আণ্টি ওকে ফায়েজার সম্পূর্ণ দায়িত্ব দিয়ে গেছেন!

চট্ করে একবার বাংলোর দরজার দিকে চাইল মুসা। ফায়েজা মনোযোগ দিয়ে রং করছে। স্টিভেনসন হয়তো জানেও না ও ছাড়াও বাংলোর ভিতর আরেকজন আছে। মুসা ঠিক করল, যত দ্রুত সম্ভব লোকটাকে বিদায় করার চেষ্টা করবে।

‘খুব খুশি হয়েছি আপনি দেখা করতে এসেছেন,’ বলল মুসা, ‘কিন্তু…’

‘না, না, এ কিছু নয়।’

‘আসলে হয়েছে কী, আণ্টি আসার আগে আমাকে কিছু কাজ সেরে রাখতে হবে। আমি যদি এখন যাই, তা হলে কি সেটা অভদ্রতা হয়ে যাবে?’ মিথ্যে বলল মুসা। ‘আন্টি শীঘ্রি চলে আসবে।’

‘তোমার আণ্টি তা হলে শীঘ্রি আসবে, না?’ ভ্রূ কুঁচকালেন তিনি। উদাস একটা ভঙ্গি। ‘হয়তো আসবে, হয়তো আসবে না। প্রতিবেশী হিসেবে দেখা করতে এসেছি, কিন্তু বুঝতে পারছি তুমি চাও আমি তাড়াতাড়ি চলে যাই। মাত্র তো পরিচয় হলো। আমার ইচ্ছে ছিল তোমার সঙ্গে বেশ করে আরও অনেক গল্প করব। তা ছাড়া, এখানে এসেই আমার ভাল লাগতে শুরু হয়েছে।’

এ দেখি কিছুতেই যেতে চাইছে না, চিন্তিত হয়ে ভাবল মুসা।

‘না, না, আসলে আমি আপনাকে বিদায় করতে চাইছি না, ‘ মিথ্যে বলল আবারও। ‘আসলেই কিছু কাজ জমে আছে। তা ছাড়া, এই গরমে কেমন যেন অসুস্থও লাগছে। মাথাটা খুব ধরেছে। কেমন যেন. বমি-বমি লাগছে। মনে হয় জ্বরও আসছে। এখন একটু শুয়ে থাকলে ভাল লাগবে।’

‘বোধহয় আমি তোমাকে সাহায্য করতে পারব,’ বললেন স্টিভেনসন। ‘একটা পুটুলিতে আমি গাছগাছড়া রাখি। ছোটখাটো অসুখ সারিয়ে দিতে এসবের জুড়ি নেই। থাকছি তা হলে আমি। তোমার পাশে এখন কারও থাকা দরকার।’ পকেট থেকে কাপড়ের একটা পুটুলি বের করলেন তিনি।

আগেই মুসা বলল, ‘অনেক ধন্যবাদ আপনাকে, কিন্তু আমি বরং এখন একটু শুয়ে থাকি, তা হলেই ভাল লাগবে।’ একটু থেমে বলল, ‘থাকতে চাইছেন বলে অনেক ধন্যবাদ, কিন্তু আমি আপনার সময় নষ্ট করতে চাই না। কত কাজ ফেলে এসেছেন আপনি! চিন্তা করবেন না, একটু বিশ্রাম নিলেই আমি সুস্থ হয়ে যাব।’

গোমড়া মুখ করলেন স্টিভেনসন। বোঝা গেল মনে বেশ চোট পেয়েছেন। বললেন, ‘প্রতিবেশীর প্রতি ন্যায্য আচরণ করছ না তুমি, খোকা। বলো, এখানে কথা বলার মত মানুষ আমি পাই? ইংরেজি জানা মানুষ হিসেবে তোমাকে অনেক দিন পর পেয়েছিলাম। ইচ্ছে

অনেক গল্প করব, কিন্তু তুমি যখন আমাকে ভাগিয়ে দিতে চাহছ…. ঠিক আছে, তোমাকে আর বিরক্ত করব না। তা হলে চললাম আমি।’ পা বাড়িয়েও আবার থামলেন। ‘যাব, না থাকব?’

‘আমার শরীরটা ভাল লাগছে না,’ বলল মুসা। ‘পরে না হয় আপনার সঙ্গে জমিয়ে গল্প করব। তখন অনেক সময় পাওয়া যাবে। আমরা এখানে সারা সপ্তাহ আছি। এখন একটু বিশ্রাম না নিলে মরেই যাব।’

কাঁধ ঝাঁকালেন প্রফেসর। ‘তা হলে যাই। যেখানে আমার উপস্থিতি কেউ পছন্দ করছে না, সেখানে থাকা ঠিক নয়। … সত্যি, তুমি আমাকে অবাক করলে। জঙ্গলের ভেতর তোমার বয়সী ছেলে আমার মত জীববিজ্ঞানীকে পেলে কত প্রশ্ন করত, আর তুমি সত্য- মিথ্যা বলে আমাকে তাড়িয়ে দিতে ব্যস্ত হয়ে উঠেছ।’ বাংলোর কোনার কাছে গিয়ে ঘাড় ফেরালেন তিনি। ‘সাবধানে থেকো, এলাকাটা বিপজ্জনক। আমিও কয়েকদিন আশপাশেই থাকব। যদি কোন সাহায্য দরকার হয়, গলা ছেড়ে ডাকতে লজ্জা কোরো না।’ বাংলোর পিছনের জলাভূমির তীর নির্দেশ করলেন আঙুল তুলে। ‘ওদিকে আধ মাইল দূরে আমার আরেকটা ছাপরা আছে। গেলেই আমাকে পাবে। চেঁচিয়ো। আশপাশেই থাকি আমি।’

‘অনেক ধন্যবাদ আপনাকে,’ মনে মনে হাঁফ ছেড়ে বলল মুসা। ওর বুকের উপর থেকে ভারী একটা পাথর নেমে গেল। বাংলোর দরজার দিকে পা বাড়াল। জানে, একা ও কোনদিনও স্টিভেনসনের ধারেকাছে ভিড়বে না। কোন সাহায্যের দরকার হলেও না।

প্রফেসরের পায়ের আওয়াজ দূরে চলে গেল। লোকটা চলে যেতে এতক্ষণ পর স্বস্তির শ্বাস ফেলল মুসা, ‘কিলার, আমার সঙ্গে আয়,’ বলে দরজার দিকে এগোল। ঘুরে দেখল পিছনে কোনও শব্দ নেই।

কিলার নেই! কোথায়?

‘কিলার!’ গলা চড়িয়ে ডাকল মুসা। বুড়ো লোকটার সঙ্গে চলে গেল? ওর তো কোথাও যাওয়ার কথা নয়!

‘কিলার!’

ঘেউ-ঘেউ করে ছুটে আসার কথা কিলারের। কিন্তু দেখা নেই। ফায়েজার হাত ধরে বাংলোর চারপাশ একবার ঘুরে এল মুসা। শিস বাজাল।

ডাকল ফায়েজাও।

‘কিলার!’

আসছে না কুকুরটা।

কিলারের স্বভাব মোটেই এমন নয়। দূরে কোথাও যাওয়ার কথা নয় ওর। তা ছাড়া, যেখানেই থাকুক, ডাকলেই ছুটে আসে।

ভয় পেল মুসা। মনের মাঝে কু ডাকছে। আণ্টির আসতেও অনেক দেরি।

নিশ্চয়ই কিলারের কিছু হয়েছে!

স্রেফ গায়েব হয়ে গেছে কুকুরটা এই গহীন জঙ্গলে। পনেরো মিনিট পার হলো চরম উৎকণ্ঠায়, ফিরল না কিলার।

জাগুয়ার খেয়ে নিল?

কুমির?

সাপে কেটেছে?

যা-ই ঘটুক না কেন, আওয়াজ তো হওয়ার কথা। কোনও সাড়াশব্দ না করেই অদৃশ্য হয়ে গেছে কিলার!

নয়
ফায়েজা কাঁদতে শুরু করল।

‘আম্মু কই! আম্মু কোথায় গেল! আম্মু! আম্মু!’

মুসা বুঝতে পারছে, ও যে ভয় পেয়েছে, সেটা স্পষ্ট টের পেয়েছে ফায়েজা। সেজন্যই আরও বেশি কাঁদছে। নিজেকে শান্ত করল মুসা। এখন মাথা গরম করার সময় না। ফায়েজাকে বলল, ‘কিচ্ছু হয়নি, ফায়েজা। আমরা কিলারকে খুঁজে পাব। ও বোধহয় মজা করে ব্যাং তাড়া করছে।’ নিজের কথা নিজেই বিশ্বাস করতে পারল না মুসা। ‘আণ্টি এখন নেই, কিন্তু একটু পর চলে আসবে। ততক্ষণ এসো, আমরা কিলারকে খুঁজি। মনে করো আমরা কিলারের সঙ্গে লুকোচুরি খেলছি, কেমন?’

মাথা দুলিয়ে সায় দিল ফায়েজা, মুসার কথা পছন্দ হয়েছে।

হাত ধরাধরি করে সরু পথটা ধরে কয়েক শ’ গজ এগিয়ে গেল ওরা। কিলারকে ডাকল। কুকুরটার দেখা নেই।

বাংলোয় ফিরে এল ওরা। মুসা বারবার ডাকতে লাগল।

কিলারের কোনও জবাব নেই।

মুসা বুঝল, মাত্র একটা জায়গা খোঁজা বাকি আছে। সেখানে ও যেতে চায় না, কিন্তু না গিয়ে আর কোনও উপায় নেই।

জঙ্গলের ভিতর ঢুকতে হবে। ঘন এই জঙ্গল। মোটা মোটা গাছ আর লতা-পাতা দিয়ে বোঝাই। সূর্যের আলো মাটিতে এসে পড়তে পারে না। আছে নানা হিংস্র জন্তু।

কিলার বোধহয় জঙ্গলে ঢুকেছে। তারপর পথ হারিয়ে ফেলেছে, ফিরতে পারছে না। ওকে খুঁজে বের করতে হবে।

বাংলোর ভিতর ফায়েজাকে নিয়ে এল মুসা, ভাবছে ভাগ্যিস ফায়েজার কিছু হয়নি। ছবি রং করার বই ধরিয়ে দিল ও ফায়েজাকে। অনেকক্ষণ এগুলো নিয়ে ব্যস্ত থাকবে ফায়েজা, সে সময়ে কিলারকে খুঁজে বের করবে মুসা।

‘এখানে বসে থাকবে, ফায়েজা,’ নির্দেশ দিল মুসা। ‘যা-ই ঘটুক, বাংলো ছেড়ে বেরবে না। আণ্টি বা আমি না আসা পর্যন্ত চুপ করে বসে থাকলে কী হবে, জানো? বাড়ি ফিরে তোমাকে চকলেট কিনে দেব।’

ঘাড় দোলাল ফায়েজা। চকলেট ওর খুব প্রিয়। চকলেট যখন পাওয়া যাবে, কথা মত বসে থাকবে ও।

মুসা জঙ্গলের দিকে পা বাড়িয়ে মনে মনে একটা সুরা আউড়ে নিল। ইচ্ছে করছে না যেতে, কিন্তু মনের ইচ্ছের বিরুদ্ধে হলেও যেতে হবে। যেতে হবে কিলারের জন্য।

গহীন জঙ্গল। পথ নেই কোনও। গাছের মাঝ দিয়ে ঝোপঝাড় ভেঙে এগোতে হলো। চারপাশে শুধু সবুজ আর সবুজ। মাইলের পর মাইল এই একই জঙ্গল।

জঙ্গলের ভিতর গরম আরও বেশি। দরদর করে ঘামছে মুসা, শ্বাস আটকে আসছে।

হিংস্র জন্তুর মুখোমুখি হতে পারে, সে-ভয় তো আছেই। বেশি ভয় সাপের কথা ভেবে।

এখনও বেশি ভিতরে ঢোকেনি মুসা। জঙ্গলে ঢুকবার আগে শেষবারের মত কিলারের নাম ধরে ডাকল। মনে আশা: বিশাল কুকুরটা এক্ষুণি লেজ নাড়তে নাড়তে ছুটে আসবে।

‘কিলার!’

সাড়া নেই কোনও। চারপাশে বিরাজ করছে থমথমে নীরবতা। সেই স্তব্ধতা ভেঙে ডেকে উঠল একটা ডাহুক পাখি। জবাব দিল একটা তক্ষক সাপ।

এগিয়ে চলেছে মুসা, জানে না কোনদিকে চলেছে। ফিরে যেতে পারবে কি না, সেটাও নিশ্চিত নয়। কী হবে যদি ও নিজেও হারিয়ে যায়? চিন্তাটাকে প্রশ্রয় দিল না মুসা। ভয় পেলে মনের জোর নষ্ট হয়। পুরুষ মানুষদের ভয়কে জয় করা উচিত।

যতই ভিতরে ঢুকছে, ততই ঘন হচ্ছে জঙ্গল। ভিতরে আলো প্রায় ঢোকেনি বললেই চলে। চারপাশে আবছা অন্ধকার। সূর্যের রশ্মি গাছের পাতার সামান্য কয়েকটা ফাঁক দিয়ে নীচে নেমেছে। সে- আলো স্পষ্ট দেখবার জন্য যথেষ্ট নয়।

দু’হাতে সামনে থেকে ডাল সরিয়ে এগোতে হচ্ছে। মুসার মাথার চারপাশে ভিনভিন করে উড়ছে মাছির দল। এক ঝাঁক মশাও এসে হাজির। পিনপিন আওয়াজ করছে, ঘুরে ঘুরে উড়ছে ওর মাথার চারপাশে।

কিলারের নাম ধরে বারবার ডাকছে মুসা। মোটা একটা গাছ পাশ কাটিয়ে থমকে দাঁড়াল মুসা। কিলারের গলায় বাঁধা কলার একটা লতাগাছের সঙ্গে আটকে আছে!

ওটা হাতে নিয়ে এগোল ও। মন বলছে সামনেই কোথাও আছে কিলার। কলার যখন পাওয়া গেছে, কিলারও ওদিকে আছে।

কুকুরটার হলোটা কী! এতক্ষণে ওর সাড়াশব্দ পেয়ে ছুটে আসার কথা। আসছে না কেন?

সূর্যের আলো এক জায়গায় জঙ্গলের ভিতর এসে পড়েছে। ওখানে চোখ পড়তেই থমকে দাঁড়াল মুসা। আগে কখনও এমন দৃশ্য দেখেনি।

কিলারকে আর খুঁজবার দরকার নেই। যা দেখেছে তাতে ঘাড়ের চুল দাঁড়িয়ে গেল মুসার, অজান্তেই আটকে ফেলল শ্বাস।

একটা গাছের গোড়ায় পড়ে আছে অ্যালসেশিয়ান কুকুরটা। নিথর। কোনও নড়াচড়া নেই। বুকটা ফুলে ফুলে উঠছে না।

‘কিলার!’ অস্ফুট স্বরে ডাকল মুসা।

নড়ল না ওটা একচুল। বন্ধ চোখ খুলল না।

মারা গেছে কিলার। কাত হয়ে মাটিতে পড়ে আছে। গলায় পেঁচিয়ে আছে এক মোটা লতা-গাছ।

শ্বাস আটকে মারা গেছে কিলার!

কে মারল?

সে কোথায়?

সে কি মুসাকেও শেষ করে দেবে?

কাছেই অপেক্ষা করছে?

সন্ত্রস্ত চোখে চারপাশ দেখল মুসা। থমথমে পরিবেশ।

কোথাও কোনও নড়াচড়া নেই।

দশ
কিলারের পাশে গিয়ে বসল মুসা, এখনও নিজের চোখকে বিশ্বাস করতে পারছে না। হাত দিয়ে স্পর্শ করল। শরীরটা এখনও গরম। বেশিক্ষণ হয়নি খুন হয়েছে।

চোখের পানি ধরে রাখতে পারল না মুসা। হাতের উল্টোপিঠে চোখ মুছল। বুঝতে পারছে না এমন কি ঘটল যে কিলারকে খুনই করতে হলো? জঙ্গলের ভিতর কে খুন করল কিলারকে?

কেন?

আণ্টি হলে এখন কী করতেন, ভারবার চেষ্টা করল মুসা। নিজেকে প্রশ্ন করল। জবাবও পেল। আণ্টি হলে চিন্তা করতেন, আগে এ বিষয়ে আরও তথ্য দরকার।

মাথা ঠাণ্ডা রাখতে হবে। নিজেকে বলল মুসা, মাথা ঠাণ্ডা করো! দিশেহারা হলে চলবে না। যুক্তি দিয়ে পরিস্থিতি বিচার করতে হবে।

কিলারের শরীরটা ভাল করে দেখল মুসা।

মুখের ভিতর কিছু নেই। লতা-গাছটা সরিয়ে দেখল। লতা পেঁচিয়ে যাওয়ায় গলায় গভীর দাগ বসেছে। কে লতা পেঁচিয়ে শ্বাস ক মারল কিলারকে? প্রচণ্ড শক্তি ছিল কিলারের। ওকে যে মেরেছে সে নিশ্চয়ই বিশালদেহী।

প্রফেসর স্টিভেনসনের কথা মনে পড়ল মুসার। লোকটার গায়ে বোধহয় কিলারকে মারার মত জোর আছে। এই জঙ্গলের ভিতর সে ছাড়া আর কেউ নেই। এটা তারই কাজ, স্থির সিদ্ধান্তে পৌঁছল মুসা। কিন্তু কেন করল, তার কোনও জবাব খুঁজে পেল না।

হয়তো এই স্টিভেনসন বদ্ধ উন্মাদ, নইলে প্রফেসারি ছেড়ে একা এই গহীন বনে বাস করে? হয়তো একে একে ওদের সবাইকে শেষ করবে! হয়তো সেই পরিকল্পনাই এঁটেছে! হয়তো সে জানে আণ্টি আমাজনকে বদলে দিতে এক্সপেরিমেন্ট করছেন!

একটা কথা মনে করে শিউরে উঠল মুসা।

বাংলোয় ফায়েজা একা!

একেবারে একা!

উন্মাদটা হাসতে হাসতে ওকে খুন করতে পারবে!

চোখের পানি মুছল মুসা, মনটা শক্ত করে নিল। উঠে দাঁড়িয়ে হাঁটতে শুরু করল। যেদিক থেকে এসেছে, সেদিকে ফিরে চলেছে। কিছুদূর যাওয়ার পর অন্যরকম একটা অনুভূতি হলো ওর। মন বলল, এটা ভিন্ন কোনও দিক! যেদিক থেকে এসেছে, সেদিকে যাচ্ছে না!

ঝোপঝাড়ের মাঝ দিয়ে ঠাহর করার চেষ্টা করল। কিছু বোঝা গেল না। পরিষ্কার বুঝল মুসা, পথ হারিয়েছে ও। ঠাণ্ডা ঘাম নামতে শুরু করল পিঠ বেয়ে।

এখন?

ভাঙা ডাল বা ছেঁড়া পাতা দেখে দিক ঠিক করতে হবে। কিন্তু কিছুই চোখে পড়ল না।

হাঁটতে শুরু করল মুসা। একটু পর মনে হলো, একই জায়গায় ঘুরপাক খাচ্ছে। সবদিকই দেখতে এক রকম। বড় বড় সব গাছ। সূর্যের আলো নীচে নামছে না। সামান্য আলোয় জঙ্গলটাকে ভুতুড়ে লাগছে। একটা আওয়াজ নেই কোথাও। একটা পাখিও ডাকছে না।

হারিয়ে গেছে মুসা।

কোনদিকে বাংলো, তা ওর জানা নেই। ঘোর জঙ্গলের মাঝে ও একা। ফায়েজার জন্য কী করবে ও? নিজের জন্যই তো কিছু করতে পারবে না!

ওদিকে খুনের মত্ত নেশায় বিনা বাধায় ঘুরছে বদ্ধ উন্মাদ এক প্রফেসর। সে হয়তো এতক্ষণে বাংলোর কাছে পৌঁছে গেছে। আস্তে আস্তে নিঃশব্দে এগিয়ে চলেছে! ফায়েজাকে খুন করবে!

আবার এমনও হতে পারে, লোকটা এখনও জঙ্গলের ভিতর, এগিয়ে আসছে ওর দিকে!

খুন করতে!

এগারো
গলা ছেড়ে কাঁদতে ইচ্ছে হলো মুসার। জোর করে কান্না আটকে রাখল। বুঝতে পারছে, হয় ফায়েজা সাঙ্ঘাতিক বিপদে পড়েছে, নয়তো ও নিজে বিপদের মুখে পড়েছে।

যে করে হোক বাংলোয় ফিরতে হবে। ফিরতে হবে দ্রুত। কিন্তু কী করে? কোন্‌দিক থেকে জঙ্গলে ঢুকেছিল, তার কোনও চিহ্ন নেই! চোখে কিছুই পড়ছে না।

চারপাশে আবছা অন্ধকার। পাতার ফাঁক দিয়ে মাঝে মাঝে চিকন সূর্যরশ্মি মাটিতে পড়ছে। জঙ্গলের ভিতরটা এত অন্ধকার কেন? এত গরম লাগছে যে মনে হয় ওকে সবুজ এক আভেনে ঢুকিয়ে সেদ্ধ করা হচ্ছে।

একটা গাছের ডালে বসে মুসার দিকে তাকিয়ে ভেঙচি কাটল এক বাঁদর, ডাল ধরে ধরে চলে গেল অন্য গাছে। দূর থেকে পাখি ডাকল। ওগুলো নিশ্চয়ই জলাভূমির কাছে। ওদিকে যেতে পারলে হয়তো পথ খুঁজে পাবে ও। আওয়াজ লক্ষ্য করে এগোল।

পিছনে একটা শুকনো ডাল ভাঙার আওয়াজ পেল। ডালটার উপর ভারী কিছু পা দিয়েছে।

ঘাড়ের কাছটা শিরশির করে উঠল মুসার। সাহস করে ফিরে চাইল। কাউকে দেখতে পেল না। নেই কিছু ওদিকে। তা হলে আওয়াজটা করল কে?

সোজা দৌড় দিল মুসা, জানে না কোনদিকে চলেছে। শুধু বুঝতে পারছে, এখান থেকে সরে যেতে হবে।

সামনের জঙ্গল আরও গহীন। গাছগুলো গায়ে গায়ে লেগে আছে। যেখানে একটু জায়গা পেয়েছে সেখানেই গজিয়েছে ঝোপঝাড়। কোনও কোনওটায় তীক্ষ্ণ কাঁটা! শার্টের কাপড় আটকে যাচ্ছে কাঁটায়! ছাড়াতে গিয়ে সময় নষ্ট হচ্ছে।

এদিকে এগিয়ে আসছে আততায়ী!

নিজেকে সবুজের মাঝে বন্দি বলে মনে হলো মুসার।

যেন সবুজ একটা খাঁচায় পুরে দেয়া হয়েছে ওকে।

সবুজ কবর!

এতই গরম যে শ্বাস নিলে গলা জ্বলে উঠছে। মন বলছে দম আটকে মরেই যাবে ও।

হঠাৎ ওর মনে হলো, একটা গাছের ডাল ওর দিকে এগিয়ে আসছে! ঘাড়ের কাছে পাতার স্পর্শ পেল। গাছগুলো কি সত্যি নড়ছে? কিলারের মত মরতে হবে ওকেও?

কী ভাবছে এসব পাগলের মত? জঙ্গলের আটকা পড়ে, বা গরমে মাথা খারাপ হয়ে গেল ওর?

খুব ক্লান্ত লাগছে ওর। মন বলছে, আর এক পাও এগোতে পারবে না। ধপ করে বসে পড়তে ইচ্ছে হলো। মনের জোরে সামনে বাড়ল মুসা। ওকে এগিয়ে যেতেই হবে।

ডানদিকে আরেকটা ডাল ভাঙল না? কোনও বন্য জন্তু?

সামনে হয়তো ফাঁকা জায়গা আছে। জঙ্গল থেকে বেরতে পারলে বাঁচা যায়। পথ খুঁজে না পেলেও ভাল লাগবে। অন্তত দম বন্ধ হয়ে আসবে না। তা ছাড়া, কপাল ভাল হলে বাংলোয় ফেরার পথও পাওয়া যেতে পারে।

ঝোপঝাড় ভেঙে এগোল মুসা। মনে হলো ঝোপগুলো ওকে এগোতে বাধা দিচ্ছে। গায়ের জোর খাটিয়ে সামনে বাড়ল ও।

বেশ কিছুক্ষণ পর জঙ্গল পাতলা হয়ে এল। সামনে সূর্যের আলো বেশি। সত্যি, সামনে একটা ফাঁকা জায়গা আছে। স্বস্তির শ্বাস ফেলে চলার গতি বাড়াল মুসা। পরক্ষণে স্বস্তি উবে গেল মন থেকে। বুঝতে পেরেছে এখানে ও একা নয়।

লাফ দিয়ে ঠিক সামনে এসে দাঁড়িয়েছে কানা স্টিভেনসন!

লোকটার ঠোঁটে বাঁকা হাসি। দাঁতের চৌকো ফোকরটা কালো দেখাল। হাতে সেই ক্ষুরধার ভোজালি, সূর্যের আলোয় ঝিকঝিক করছে! লোকটা ওটা মাথার উপর তুলেছে! সরাসরি মুসার ঘাড় লক্ষ্য করে নেমে এল চকচকে ফলা!

উন্মাদটা তার দ্বিতীয় শিকার পেয়ে গেছে!

শিকারটা আর কেউ নয়—মুসা নিজে!

বারো
ভীত চিৎকার বের হলো মুসার গলা দিয়ে।

‘না!’

নিচু হয়ে ভোজালির ফলাটাকে এড়াতে চাইল মুসা। বড় বেশি দেরি হয়ে গেছে! সময় মত সরতে পারল না!

ভোজালি বাতাসে শিস কেটে ছুটে আসছে!

ঠিক মুসার কানের পাশ দিয়ে বেরিয়ে গেল!

একইসঙ্গে স্টিভেনসন মুসাকে আঁকড়ে ধরে হ্যাঁচকা টানে নিজের পিছনে নিয়ে গেলেন।

নীচের দিকে চেয়ে থমকে গেল মুসা। প্রফেসর আসলে ওকে লক্ষ্য করে ভোজালি চালাননি! ভয়ঙ্কর এক কেউটে সাপ লক্ষ্য করে চালিয়েছেন। সাপটা মুসার ঠিক মাথার উপরে একটা ডালে ছিল। আরেকটু হলেই ছোবল দিত ঘাড়ে!

শরীরটা দু টুকরো হয়ে গেছে। অল্প অল্প নড়ছে এখনও। মুখ বারবার হাঁ করছে আর বন্ধ করছে!

‘সর্বনাশ!’ বলে উঠলেন প্রফেসর। ‘আরেকটু হলেই মারা পড়তে! আমার তো মনে হয়েছিল তুমি শেষ!’ বড় করে শ্বাস নিলেন তিনি, ভোজালিটা কোমরে গুঁজে রাখলেন। সাপটার দিকে তাকিয়ে বললেন, ‘কাল-কেউটে এটা। সাঙ্ঘাতিক বিষাক্ত। এখন থেকে চোখ- কান খুলে রেখে চলবে। যদি ডোরাকাটা রংচঙে সাপ দেখো, ধরে নেবে ওটা বিষাক্ত। সেক্ষেত্রে দশ হাত দূর দিয়ে ভাগবে।’

মুসার মুখে কথা জোগাল না। প্রফেসর ওর জীবন বাঁচিয়েছেন। মানুষটাকে কী না ভেবেছে! কী ভাবে কৃতজ্ঞতা প্রকাশ করবে, ভেবে পেল না ও। এখন বুঝতে পারছে, প্রফেসর নন, বদ্ধ উন্মাদ সেই খুনী অন্য কেউ!

‘প্রফেসর,’ বলল মুসা, ‘জানি না কী বলে আপনাকে ধন্যবাদ দেব। আপনি আমার জীবন বাঁচিয়েছেন।’

‘ও কিছু নয়, বাছা,’ বললেন স্টিভেনসন। এদিক দিয়েই যাচ্ছিলাম, হঠাৎ জঙ্গলের ভেতর আওয়াজ শুনতে পেয়ে বুঝলাম কেউ আছে এখানে। বুঝলাম তুমি ছাড়া আর কেউ না। হয়তো পথ হারিয়ে বিপদে পড়েছ, তা-ই অনুসরণ করলাম। পথ হারিয়েছ?’

‘জি।’ লজ্জায় মুসার চেহারা বেগুনী হয়ে গেল। ‘আপনি আমাকে বলতে পারেন আমাদের বাংলোটা কোন দিকে?’

‘নিশ্চয়ই! আমার পেছন পেছন এসো, এক্ষুণি তোমাকে বাড়ি পৌঁছে দেব।’ মুসার কাঁধে হাত রাখলেন তিনি। ‘এই দেখো দেখি আমি কী রকম মানুষ! এখন পর্যন্ত তোমার নামই জানা হয়নি। নাম কী তোমার, বাছা?’

‘মুসা,’ নিজের নাম বলল ও, তারপর যোগ করল, ‘আর আমার ছোট বোনের নাম ফায়েজা।’

‘তা হলে একটা ছোট বোনও আছে তোমার? ভাল। খুবই ভাল। আমার কোন ভাই-বোন ছিল না।’ বুক পকেট থেকে একটা পাতার বিড়ি বের করলেন প্রফেসর। আগুন ধরিয়ে কষে টান দিলেন। এক গাল ধোঁয়া ছেড়ে ভ্রূ কুঁচকে তাকালেন। ‘খাবে নাকি একটা বিড়ি?’

‘আমি খাই না,’ বলল মুসা। ‘আপনারও খাওয়া উচিত নয়। জিনিসটা খুব ক্ষতিকর।’

‘তা বটে। একদিন হুটুস করে ছেড়ে দেব। কী বলো? ….ঠিক আছে, চলো তা হলে, তোমাকে বাড়ি পৌঁছে দিই। আমার ঠিক দু’পা পেছনে থাকবে। জঙ্গলে হারিয়ে যাওয়া খুব সহজ। আরেকটা কথা, আমি কিন্তু মাঝে মাঝে তোমাকে বাছা বলে ডাকব। নাম ধরে ডাকতে আমার সব সময় ভাল লাগে না।’

ঘাড় কাত করে সম্মতি দিল মুসা, বুঝতে পারছে প্রফেসর মানুষটা একটু পাগলাটে হলেও আসলে খারাপ নন।

হাঁটতে শুরু করে ভদ্রলোককে জানাল মুসা, কীভাবে ওদের অ্যালসেশিয়ান কুকুর মারা গেছে।

মলি একটু শুনেই থমকে দাঁড়ালেন প্রফেসর, ঘুরে দাঁড়িয়ে লালচে

চোখে মুসাকে দেখলেন। গম্ভীর হয়ে গেছে চেহারা।

একটা লতা পেঁচানো ছিল কুকুরটার গলায়?’ ভীষণ চিন্তিত গলায় জিজ্ঞেস করলেন।

‘জি। শ্বাস আটকে মেরেছে।’

‘খুব খারাপ কথা… খুবই… খুবই খারাপ কথা। যা ভাবছি তা যদি হয়ে থাকে, তো ভীষণ বিপদ আসছে সামনে!’

মাটির দিকে তাকালেন প্রফেসর। খোঁচা-খোঁচা দাড়িতে হাত বুলালেন। কালো পট্টিটা সরিয়ে চোখের কোণের চামড়াও চুলকালেন কিছুক্ষণ, তারপর মুসাকে সঙ্গে আসতে হাতের ইশারা করে পা বাড়ালেন।

এগিয়ে চলল ওরা ঘন জঙ্গলের ভিতর দিয়ে।

‘আমাকে বলুন কিলারের কী হয়েছে,’ প্রফেসর চুপ করে আছেন দেখে বলল মুসা। ‘কেন বললেন ভীষণ বিপদ আসতে পারে?’

‘এই এলাকা সম্বন্ধে একটা গুজব চালু আছে। আমি কখনও বিশ্বাস করিনি, কিন্তু এখন আর ততটা নিশ্চিন্ত লাগছে না।’

‘কী গুজব?’

‘ইয়ারুনারা বলে। গাছ কখনও কখনও প্রতিশোধ নেয়।’

‘প্রতিশোধ নেয়?’ অজান্তেই প্রফেসরের গায়ের কাছে সেঁটে এল মুসা। ওদের চারদিকেই অসংখ্য বড় বড় গাছ।

‘ওরা তা-ই বলে। অনেকদিন আগে কয়েকজন ইয়ারুনা এই জঙ্গলে গাছ কাটতে এসেছিল। তারা শুধু প্রয়োজনীয় গাছ কাটেনি, মনের আনন্দে যে গাছ সামনে পেয়েছে, সবই কেটেছে। বিরাট একটা এলাকার বন ওরা তছনছ করে দিয়েছিল বিনা কারণে। ওরা জানত না যে গাছ প্রতিশোধ নেবে। যে নৌকো করে ওরা এসেছিল, সেটাও তো গাছেরই তৈরি। ওরা ফেরার সময় ওই নৌকো খালের পানিতে ডুবে গেল। জঙ্গলে এসে উঠল ইয়ারুনারা। তারপর ওরা আর গ্রামে ফিরতে পারেনি। কয়েকদিন পর আরও কয়েকজন ইয়ারুনা ওদের খুঁজতে এসে দেখল, সবাই মারা গেছে। ওদের গলায় পেঁচানো ছিল মোটা মোটা লতা-গাছ। শ্বাস আটকে মারা হয়েছিল ওদের।’বড় গাছের ডালের বাড়িতে থেঁতলে গিয়েছিল সবার শরীর। খুন করার আগে পিটিয়ে লোকগুলোর হাড়গোড় ভেঙে দিয়েছিল। সে নাকি ছিল এক বীভৎস দৃশ্য। পানিতে ভাসিয়ে দেয়া হলো লাশগুলো। খুঁজতে আসা ইয়ারুনারা ফিরে গেল গ্রামে। ওরাই এই গল্প প্রচার করল। তারপর থেকে ইয়ারুনারা পারতপক্ষে এদিকের গহীন বনে আর আসে না।’

তেরো
‘কিন্তু কিলার তো ওদের কোনও ক্ষতি করেনি! ওকে কেন মরতে হলো?’

মুসার প্রশ্নে ফোঁস করে দীর্ঘশ্বাস ফেললেন প্রফেসর। ‘জানি না কেন মরতে হলো। হয়তো ও গাছের গায়ে আঁচড় কাটছিল, বা কামড়ে কোনও ডাল ভেঙেছিল। জানি না। তা ছাড়া আমি এখনও ইয়ারুনাদের ওই কিংবদন্তী পুরোপুরি বিশ্বাস করি না। বিশ্বাস আসে না যে গাছ আক্রোশ ভরে মানুষ বা জীব-জন্তু ধরে খুন করবে।’

হাঁটতে হাঁটতে ইয়ারুনাদের কিংবদন্তী মন থেকে মুছে ফেলবার চেষ্টা করল মুসা। এ সত্যি হতে পারে না। স্রেফ গুজব। মিথ্যে গল্প। গাছ কখনও এমনভাবে আক্রমণ করতে পারে না। কিন্তু বার বার মনে পড়ছে কিলারকে শ্বাস আটকে মারা হয়েছে। ওদের উপরও যে হামলা হবে না, তার কোনও নিশ্চয়তা নেই।

অনেক ভাবে নিজেকে বুঝ দিতে চাইল মুসা। মন থেকে গুজবটা মুছে ফেলতে পারল না। যদি সত্যি…

একটা মোটা লতা মুসার গলায় পেঁচিয়ে গেল। ওটা ছাড়াতে গিয়ে রীতিমত যুঝতে হলো ওকে। শিউরে উঠল মুসা। মনে মনে বলল, এটা কাকতালীয় নয়। লতাটা সত্যি ওর গলা পেঁচিয়ে ধরেছিল।

আরেকটা লতা ওর হাতে আটকে গেল।

এবার ভীত স্বরে প্রফেসরকে ডাকল মুসা।

ফিরে তাকালেন তিনি, আস্তে করে লতাটা ওর হাত থেকে ছাড়িয়ে দিলেন।

‘ভয় পেয়ো না, মুসা, ও কিছু নয়। বড় বেশি চিন্তা করো তুমি। গাছপালা তোমাকে মারতে পারবে না। জঙ্গলে এলে এমনভাবে লতাপাতা তো গায়ে লাগেই। সাবধানে এগোও।’

লজ্জা পেল মুসা। ও যে ভয় পেয়েছে, বুঝে গেছেন প্রফেসর।

প্রফেসরের এক পা পিছনে থাকল ও। মনে হলো হাঁটছে তো হাঁটছেই, পথ আর শেষ হবে না।

শেষপর্যন্ত জঙ্গল শেষ হলো। সামনে সূর্যের আলো দেখা গেল।

স্বস্তিতে ছেয়ে গেল মুসার মন। ভাবল, ও যেন নতুন জীবন ফিরে পেয়েছে।

গরম আরও বেড়েছে। সেইসঙ্গে বেড়েছে বাতাসে পানির পরিমাণ। তবুও মুসার মনে হলো, এতক্ষণ পর ও সত্যি করে শ্বাস নিতে পারল। এখনও বেঁচে আছে বলে স্রষ্টাকে ধন্যবাদ দিল। ভয়ঙ্কর এই আমাজন আরেকটু হলে ওর কবরস্তান হতো।

মুসা স্পষ্ট বুঝল, প্রফেসর আরেকবার ওর জীবন বাঁচালেন। ‘আমরা এসে পড়েছি,’ বললেন তিনি। ‘ওই সামনেই তোমাদের কুটির। ভয় কমেছে তোমার?’

‘অনেক ধন্যবাদ আপনাকে,’ বলল মুসা। ‘সত্যি আপনি না থাকলে কোনওদিনও ফিরতে পারতাম না। আমার জীবন বাঁচিয়েছেন আপনি। আমার সঙ্গে আসুন। আমাদের সঙ্গে প্যাকেট করা দুধ আর কমলার রস আছে, আমার সঙ্গে খাবেন।’

‘আবার তাড়িয়ে দিতে চাইবে না তো?’

‘না-না, ছিহ্! তা ছাড়া আপনার গল্প শুনতে ইচ্ছে করছে।’

প্রফেসর খুশি হয়ে হাসলেন। বাংলোর সামনে পৌঁছে বললেন, ‘আজ নয়, হয়তো কালকে গল্প করতে আসব। আজকে বিকেলে আমার মাছ ধরতে যেতে হবে। বাড়িতে আর মাছ নেই। যাই তা হলে।’ হাত নাড়লেন ভদ্রলোক। ‘সাবধানে থেকো, মুসা। আমি জলাভূমিতে চলেছি, কাজেই তোমার ওপর নজর রাখতে পারব না।’

‘জি, সাবধানে থাকব,’ লজ্জা পেয়ে মাথা নামাল মুসা।

বাংলোর কোনার দিকে পা বাড়ালেন প্রফেসর, কোমরে দুলছে রক্তাক্ত ভোজালি। জলাভূমির পাড় দিয়ে নিজের ছাপরার দিকে চলেছেন। ওখান থেকে নৌকো নিয়ে বেরিয়ে পড়বেন মাছ ধরতে। পিছন থেকে হাত নেড়ে বিদায় জানাল মুসা, প্রফেসর দেখলেন না।

মুসা ভাবল, প্রফেসর বড় ভাল মানুষ। মই বেয়ে বারান্দায় উঠে দরজার কাছ থেকে ডাকল ও, ‘কই, ফায়েজা, আমি এসে গেছি।’

জবাব দিল না ফায়েজা। হয়তো ছবির বই নিয়ে বেশি ব্যস্ত।

লিভিং রুমে ঢুকে ফায়েজাকে খুঁজল মুসা। এখানে নেই। মাটিতে ছেঁড়া কার্পেট। ওটার উপর ছবি রং করার বই।

ব্যস্ত হয়ে এক এক করে সব ঘর খুঁজল মুসা। ফায়েজা কোনও ঘরে নেই!

ভয়ে গলা শুকিয়ে গেল মুসার।

কিলার মারা গেছে সেটাই যথেষ্ট খারাপ! এখন ফায়েজা গেল কোথায়?

ফায়েজা। ওর ছোট্ট মিষ্টি বোন!

বাইরে বেরিয়ে এল মুসা, বাংলোর চারপাশ দেখল।

নেই ফায়েজা!

‘ফায়েজা! ফায়েজা!’

জোরে জোরে ডাকল মুসা, গলা কাঁপছে।

কোনও সাড়া নেই।

জলাভূমিতে ডুবে গেল নাকি! কুমিরে নিল? ওর পিছন পিছন ফায়েজাও জঙ্গলে ঢোকেনি তো!

কিলারের করুণ পরিণতি মনে আসতেই শিউরে উঠল মুসা।

ফায়েজাও কি…

অন্তত দশবার বাংলোর ভিতর-বাইরে খুঁজল মুসা। মনে মনে প্রার্থনা করছে, হঠাৎ দেখবে ফায়েজা ফিরে এসেছে।

বৃথা আশা। ফায়েজা ফিরল না।

ছবি রং করার বইটার দিকে তাকাতেই নতুন একটা জিনিস চোখে পড়ল মুসার। আগে খেয়াল করেনি।

বইয়ের দু’পাতার মাঝখানে পড়ে আছে ওটা। সবুজ! আঠালো! একটা লতার ডগাও ছিঁড়ে পড়ে আছে!

গাছ!

চোরাগাছ ঢুকেছিল বাংলোর ভিতর!

ফায়েজাকে গাছ নিয়ে গেছে?

কিলারকে ওই লতা-গাছই শ্বাস আটকে মেরেছে?

ফায়েজাকেও সেজন্যেই নিয়ে গেল?

বুকের ভিতরটা ধকধক করছে মুসার।

কোথায় এখন ফায়েজা?

চোদ্দ
বাংলো থেকে বেরিয়ে এল মুসা, দৌড়াতে শুরু করল। কী করবে, কোথায় যাবে, বুঝতে পারছে না। শুধু বুঝছে বাংলো থেকে বেরিয়ে ফায়েজাকে খুঁজতে হবে।

‘ফায়েজা! ফায়েজা!!’

জঙ্গলের কিনারায় চলে এল মুসা। ফায়েজার কোনও চিহ্ন নেই কোথাও। যে পথে বাংলোয় আসতে হয় সেটা ধরে এগোল ও। গাছ, লতার ঝাড় আর ঝোপের ফাঁকে দেখছে বারবার।

‘ফায়েজা! ফায়েজা!!’

দৌড়াতে দৌড়াতে হঠাৎ ডানদিকে খসখস আওয়াজ শুনতে পেল। থমকে দাঁড়াল মুসা, তারপর দ্রুত ঢুকল গাছের ফাঁক গলে। জঙ্গল এখানে ঘন। কয়েক পা এগোতেই সূর্যের আলোর রেখা অদৃশ্য হলো।

আওয়াজটা এখনও আসছে। কিছু একটা নড়ছে জঙ্গলের ভিতর। পাতার সঙ্গে পাতা ঘষা খাওয়ার খসখসে আওয়াজ!

‘ফায়েজা!’ চেঁচাল মুসা। ‘ফায়েজা, তুমি কি ওখানে?

জবাবে অস্ফুট একটা জড়িত কণ্ঠ শুনল মুসা। বুঝতে দেরি হলো না আওয়াজটা ওর বোনই করেছে।

জঙ্গলের ভিতর ফাঁদে পড়ে আটকে গেছে ফায়েজা!

আর কিছু চিন্তা না করে দৌড় দিল মুসা। দুটো গাছের মাঝে ঘন মাকড়সার জাল, সেগুলো জড়িয়ে গেল ওর মুখে। অত্যন্ত আঠালো। চোখ খুলতে পারল না মুসা। দু’হাতে ডলে চোখ থেকে মাকড়সার জাল সরাল। একটা কালো বিরাট মাকড়সা ওর বাম কাঁধের উপর বসেছে। গলা বেয়ে উঠতে শুরু করল। হাতের ঝাপটায় ওটাকে ফেলে দিল মুসা।

ফায়েজা চিৎকার করতে চেষ্টা করছে বোধহয়। গলার আওয়াজটা কেমন চাপা শোনাল, যেন কেউ ওর মুখ চেপে ধরেছে। মনে হলো ওর গলা টিপে ধরেছে কেউ!

ঝোপ ভেঙে সামনে বাড়ল মুসা। কাঁটা আটকে গেল শার্টে। হাত-পা ছড়ে গেল। থামল না মুসা। ঝোপ ওকে এগোতে বাধা দিল। সে বাধা তুচ্ছ করে এগোল ও। কাঁটার জ্বলুনি পাত্তা দিল না।

ফায়েজাকে যে করে হোক উদ্ধার করতে হবে।

সামনে বাধা হয়ে দাঁড়িয়েছে ঘন ঝোপ। যেন ওকে এগোতে দেবে না।

মনে হলো ওগুলো নড়ছে!

মুসার মন বলল, ইয়ারুনাদের কিংবদন্তী আসলে মিথ্যে নয়!

গাছের গায়ে জড়ানো লতা মুসার হাতে জড়িয়ে গেল। মনে হলো আস্তে আস্তে চেপে বসছে লতাগুলো। গায়ের জোরে লতা ধরে টানল মুসা। ছিঁড়ে গেল ওটা। ও সামনে বাড়ল।

একটা ঝোপ পার হতেই ফায়েজার গলা স্পষ্ট শুনতে পেল। ‘ভাইয়া, ভাইয়া, বাঁচাও!’ চিৎকার করতে চাইল ফায়েজা। আওয়াজ পরিষ্কার হচ্ছে না। সাহায্য চাইছে প্রাণপণে।

লতা-গাছ ওকে আষ্টেপৃষ্ঠে আটকে ফেলেছে। দ্রুত ওকে উদ্ধার করতে হবে, নইলে সব শেষ!

লতায় জড়িয়ে আছে ফায়েজা। ওর কাছে যখন পৌঁছতে পারল মুসা, ততক্ষণে ওর শরীরের সমস্ত শক্তি শেষ। হাঁপাল ও হাপরের মত।

কয়েকটা লতা-গাছ ফায়েজার পা আর কব্জি পেঁচিয়ে ধরেছে। আরেকটা মোটা লতা গলায় জড়ানো। অল্প-অল্প নড়ছে লতাগুলো!

গলা পেঁচিয়ে ধরা লতার বাঁধন আরও শক্ত হচ্ছে! এরপর শ্বাস আটকে দেবে। তখন ফায়েজাকে অসহায় ভাবে মরতে হবে, যেমন মরেছে কিলার!

পনেরো
ভয়ে আতঙ্কে শরীর অবশ হয়ে এল মুসার।

জঙ্গল ফায়েজাকে খুন করছে, অথচ ওর কিছুই করার নেই!

নিজেকে বাঁচানোর চিন্তা এল মুসার। ইচ্ছে হলো ছুটে জঙ্গল থেকে বেরিয়ে যায়। চিন্তাটা মাথা থেকে দূর করে দিল ও, মনে মনে ধমক দিল নিজেকে। ফায়েজার আতঙ্কে বিস্ফারিত চোখ আর ব্যথায় বিকৃত চেহারা দেখছে ও। হঠাৎ করেই কর্তব্য সচেতন হয়ে উঠল মুসা, সামনে বেড়ে পাগলের মত লতা ছেঁড়ার চেষ্টা করল।

গলায় পেঁচানো মোটা লতাটার গায়ে দাঁত বসিয়ে দিল। শিউরে উঠে ফায়েজার গলা ছেড়ে একটা গাছের গায়ে জড়িয়ে গেল লতাটা, যেন জ্যান্ত সাপ!

ফায়েজা নিজেকে মুক্ত করার চেষ্টা করছে। এমন ভাবে হাত-পা ছুঁড়ছে যে মনে হলো জেদ করে কাঁদছে।

মুসা আর ফায়েজা, দু’জনই পাগলের মত লতার বাঁধন থেকে মুক্ত হতে চাইছে। বেশ কিছুক্ষণ লতা ছেঁড়ার পর ফায়েজা কিছুটা ছাড়া পেল। ফায়েজা পা থেকে শেষ লতাটা ছাড়িয়ে নিয়েই বাংলো লক্ষ্য করে দৌড় দিল। মুসা জানত না ফায়েজা এত দ্রুত দৌড়াতে পারে। পিছনে ছুটল ও।

জঙ্গলের ঝোপ আর লতা-গাছগুলো পথের সামনে চলে আসছে! ওগুলো সরিয়ে ছুটে চলল দু’জন! মোটা এক গাছের নিচু ডাল বাড়ি দিল মুসার মাথায়!

পড়ে যেতে যেতেও সামলে নিয়ে ফায়েজার পিছু নিল ও।

দু’মিনিট পেরোনোর আগেই বাংলোর পঞ্চাশ ফুট দূরে পৌঁছে গেল ওরা।

‘দৌড়াও, ফায়েজা,’ চিৎকার করল মুসা। ‘আরও জোরে দৌড়াও। সোজা বাংলোর ভিতর গিয়ে ঢুকবে! দৌড়াও!’

পথের দু’পাশের ঝোপ আর লতা-গাছ চেপে আসতে শুরু করেছে! মোটা গাছগুলো ডাল নামিয়ে আনছে! কয়েকটা লতা-গাছ সাপের মত কিলবিল করতে করতে এল, ওদের পা লক্ষ্য করে আসছে!

ওগুলো এড়িয়ে ছুটল দু’জন।

আর পারছে না ফায়েজা। দৌড় না থামিয়েই ওকে কোলে তুলে নিল মুসা, পথের মাঝখানে সরে এল।

ঠিক মাঝ পর্যন্ত আসছে না লতাগুলো। যে দু’একটা ডাল সামনে চলে আসছে, সেগুলোকে ধাক্কা দিয়ে পাশ কাটিয়ে এগোচ্ছে মুসা।

পথের উপর সূর্যের আলো পড়েছে খানিক। আকাশে উড়ে বেড়াচ্ছে শকুনের দল!

ক্লান্ত হয়ে পড়েছে মুসা। ঘামে ভিজে গেছে ওর পোশাক।

কিন্তু থামছে না ও, গোঁয়ারের মত এগিয়ে চলেছে বাংলোর দিকে। গন্তব্যে পৌঁছাতেই হবে যে করে হোক!

বাংলো আর বিশ ফুট দূরে, কিন্তু পায়ে পা বেধে আছাড় খেল মুসা। ওর হাত থেকে ছিটকে পড়ে গেল ফায়েজা, ব্যথায়-আতঙ্কে কেঁদে উঠল।

গাছের আওতার মধ্যে চলে গেছে ওরা!

আর বড়জোর কয়েক সেকেণ্ড, আবার জড়িয়ে ধরবে লতা গাছ!

মোটা গাছের ডালের বাড়িতে হাড়গোড় ভেঙে যাবে!

ওদের জঙ্গলের গভীরে টেনে নিয়ে খুন করা হবে!

আসবে ভয়ঙ্কর যন্ত্রণাময় মৃত্যু!

ষোলো
লম্বা একটা লতা এগিয়ে আসছে, দেখল মুসা। ওটা একবার ধরতে পারলে ওকে জঙ্গলের ভিতর টেনে নিয়ে যাবে! সেক্ষেত্রে মৃত্যু নিশ্চিত!

শরীরে জোর পেল না মুসা। বামপাশে কয়েক গড়ান দিল। লতার আওতার বাইরে যেতে চাইল। পারলও! উঠে দাঁড়িয়ে ফায়েজাকে তুলে নিতে লাফিয়ে এগোল! একটা ঝোপ ফায়েজাকে আটকে ফেলেছে! ওটা ফায়েজাকে শক্ত করে ধরার আগেই হাত দিয়ে ঝোপ সরিয়ে দিল মুসা, ফারিয়াকে টেনে বের করে নিল। ওকে বুকে তুলে নিয়ে দৌড়াতে শুরু করল আবার। মনে হলো ফুসফুস ফেটে যাবে।

বাংলোর সামনের ফাঁকা জায়গাটায় পৌঁছে আর পারল না মুসা, ফায়েজাকে নামিয়ে দিয়ে বসে পড়ল। ফোঁস ফোঁস করে শ্বাস নিল। কাঁদছে ফায়েজা, বারবার করে খালাকে ডাকছে।

‘আম্মু! আম্মু! আম্মু!’

বুড়ো আঙুল মুখে পুরে চুষছে ফায়েজা। ভীষণ ভয় পেলে বা বিচলিত বোধ করলে এমন করে।

মাথার ভারী ভাবটা কেটে যাওয়ার পর আকাশের দিকে তাকাল মুসা। বুকটা শুকিয়ে গেল অশুভ চিন্তায়। মাথার উপর মড়াখেকো কুৎসিত পাখিগুলো ঘুরে ঘুরে উড়ছে। শকুন! অশুভ! মৃত্যুর গন্ধ পায় ওরা! অপেক্ষা করছে অসীম ধৈর্য নিয়ে!

মুসা বুঝতে পারছে পাখিগুলো অপেক্ষা করছে। গলা শুকিয়ে গেল ওর। স্পষ্ট টের পেল, ওরা মরবে সেই অপেক্ষাতেই রয়েছে ওগুলো।

উঠে দাঁড়াল মুসা। ‘চলো, ফায়েজা, বাংলোর ভেতরে যাই! জঙ্গল বা জলাভূমির তুলনায় বাংলোর ভেতরে বিপদ কম!’

ফায়েজার হাত ধরে বারান্দায় উঠল ও, সামনের ঘরে ঢুকে পড়ল। ছবির বইটা চোখে পড়ল। এখনও বইয়ের উপর পড়ে আছে সবুজ লতা আর আঠালো পদার্থ।

‘ফায়েজা, তোমাকে গাছ ধরল কীভাবে?’ জিজ্ঞেস করল মুসা। ‘কীভাবে কী হলো বলতে পারবে?’

আস্তে করে মাথা নাড়ল ফায়েজা, কী বলবে ভেবে পাচ্ছে না। ‘আম্মু! আম্মুর কাছে যাব!’ বিড়বিড় করে বলল।

‘আণ্টি এখনই চলে আসবেন, ফায়েজা,’ সান্ত্বনা দিল মুসা। ‘সত্যি চলে আসবে একটু পর। এবার বলো কী ঘটেছে। আমার জানা দরকার। বাইরে গেলে কীভাবে? গাছের মাঝে আটকা পড়লে কী করে? একা একা বাইরে গিয়েছিলে, না গাছ ঢুকেছিল ঘরের ভেতর?’

মাথা নাড়ল ফায়েজা।

‘তুমি বাইরে যাওনি? তা হলে এমন হলো কী করে? গাছ তোমাকে ধরল কী করে?’

‘গাছ,’ অবশেষে বলল ফায়েজা। ‘গাছই আমাকে টেনে নিয়ে গেছে!’

তা হলে একটা গাছ বাংলোর ভিতরে ঢুকে ফায়েজাকে টেনে নিয়ে গেছে? এটা এখন নিশ্চিত! এখন স্পষ্ট বোঝা যাচ্ছে বাংলোর ভিতরে ওরা নিরাপদ নয়!

দু’এক কথায় ফায়েজা জানাল, লতা-গাছ ওকে ধরে অন্য গাছের কাছে নিয়ে গেছে, তারপর সব গাছ মিলে ওকে মারার চেষ্টা করছিল। স্পষ্ট বুঝতে পারল মুসা, বাংলো ছাড়তে হবে ওদের। এখান থেকে এখনই সরে যেতে হবে।

গাছ যদি একবার ফায়েজাকে নিয়ে যায়, আবারও পারবে না কেন! এবার ওদের দু’জনকেই ধরবে!

কিন্তু যাবে কোথায় ওরা? কোন্ জায়গা নিরাপদ? চারদিকে তো গাছেরই রাজত্ব!

একটা চিন্তা মাথায় আসতে দু’আঙুলে চুটকি বাজাল মুসা। হ্যাঁ,

প্রফেসরের কাছে যাওয়া যায়। তিনি ওদের সাহায্য করতে পারবেন।

কাঁদছে ফায়েজা।

মুসা ওর হাত ধরে বেরিয়ে এল বাংলো থেকে, বাংলোর কোনা ঘুরে এগোল।

জলাভূমির তীর ঘেঁষে এগোল ওরা। গাছের আওতার বাইরে থেকে হাঁটছে। গাছগুলো ডাল বাঁকা করছে, কিন্তু আপাতত বিপদের সম্ভাবনা দেখল না মুসা। ভাবতে চেষ্টা করল, প্রথমে কিলার, তারপর ফায়েজা, তারপর ওর ওপর হামলা করেছে গাছগুলো। কিন্তু কেন? কী চায় ওরা? কেন ওদের ক্ষতি করতে চাইছে?

মনের কাছে কোনও জবাব পেল না।

প্রফেসর হয়তো ওগুলোর আচরণের কারণ বলতে পারবেন।

কিছুক্ষণ পর ছাপরার সামনে পৌছে গেল ওরা।

বাইরে দাঁড়িয়ে গলা উঁচিয়ে ডাকল মুসা, ‘প্রফেসর স্টিভেনসন! আপনি কি ভেতরে আছেন? বিপদে পড়ে এসেছি। আপনার সাহায্য দরকার। প্রফেসর স্টিভেনসন!’

ওই তরফ থেকে কোনও জবাব নেই।

তিনি কী বলেছিলেন সেটা এতক্ষণে মনে পড়ল মুসার। মাছ ধরতে যাবেন প্রফেসর। তার মানে তাঁর কাছ থেকে কোনও সাহায্য মিলবে না।

মুসা সিদ্ধান্ত নিল, বাংলোয় না ফিরে ছাপরার দরজার সামনে অপেক্ষা করবে। প্রফেসর ফিরলে তাঁকে জানাবে কী ঘটছে। তিনি ঠিক করবেন কী করা যায়।

প্রফেসরের ছাপরার অবস্থা করুণ। ছাদ বেঁকে ভেঙে পড়ার দশা। ছাপরার তুলনায় ওদের বাংলোটা রাজপ্রাসাদ বলে মনে হলো মুসার।

তবে জায়গাটা নিরাপদ। সবচেয়ে কাছের গাছটাও কয়েকশো গজ দূরে। বেঁচে থাকতে হলে এখন গাছের কাছ থেকে দূরে থাকতে হবে। এ জায়গাটা অপেক্ষা করার জন্য ভাল।

আপাতত বেঁচে থাকার চিন্তা ছাড়া আর কোনও চিন্তা নেই মুসার। ভাবছে, এখান থেকে নিরাপদে চলে যেতে পারলে জীবনে আর কিছু চাওয়ার থাকবে না ওর। মন বলল, স্পিড-বোটে চেপে জঙ্গল ছেড়ে এক্ষুণি চলে যায়। তা সম্ভব না বলে আফসোস হলো। আণ্টি জানলে নিশ্চয়ই ওদের নিয়ে রওনা হয়ে যেতেন। এক্সপেরিমেন্টের চেয়ে মানুষের জীবন অনেক মূল্যবান।

একবার আমাজন ছেড়ে যেতে পারলে জীবনে আর এমুখো হবে না, ভাবছে মুসা। তারপর যা দেখল তাতে মনে হলো এত সহজে জঙ্গল ছেড়ে যেতে পারবে না। ভয়ে শিউরে উঠল ও।

এ কী!

এও কি সম্ভব!

ভয়ঙ্কর!

আসছে বিপদ!

নিজের চোখকে বিশ্বাস করতে বাধল মুসার।

এগিয়ে আসছে গাছগুলো! ঝোপগুলোও আসছে! শেকড় টেনে টেনে এগিয়ে আসছে!

আসছে ওরা! আসছে! এগিয়ে আসছে! খসখস আওয়াজ করছে,

আসছে!

এতো দ্রুত আসছে যে মুসা ভাল করে কিছু বোঝার আগেই ওদের বাংলোর দিকে যাওয়ার পথ জঙ্গলে ছেয়ে গেল!

বাংলোর দিকে যাবার আর কোনও উপায় নেই!

কোনও দিকেই যাওয়ার উপায় নেই! পালাবার পথ নেই কোনও! সবদিক থেকেই আসছে গাছ! শুধু একদিক বাকি। জলাভূমি! ওদিকটা ফাঁকা!

জলাভূমির দিকেই যাবে, দ্রুত সিদ্ধান্ত নিল মুসা।

আর কোনও উপায় নেই!

ফায়েজা কি পারবে পানিতে নামতে?

পারতেই হবে! আর উপায় নেই! দরকার পড়লে সাঁতরে যেতে হবে! বাড়ির সামনের পুকুরে ফায়েজাকে এই কদিন আগে সাঁতার শিখিয়েছে বাবা। ফায়েজা সাহস করলে ঠিকই সাঁতরাতে পারবে।

ফায়েজার হাত ধরে ছাপরার পিছনে চলে এল মুসা, দ্রুত হাতে ফায়েজার জুতো খুলে ফেলল, নিজেরটাও খুলল, তারপর পানিতে নেমে পড়ল। হাঁটু পানি মাত্র।

‘চলো, ফায়েজা, সাঁতার কাটি আমরা। কী, মজা হবে না?’ মুসার গলা শুকিয়ে গেছে।

মাথা দুলিয়ে পিছনে এগোল ফায়েজা।

তীর থেকে সামান্য দূরে গিয়েই ওগুলো চোখে পড়ল মুসার। ওর মনে হলো বাঁচার কোনও উপায় নেই ওদের।

কুমির!

দুটো!

বিরাট!

দ্রুত পানি কেটে আসছে!

কালো দুটো মাথা আর লেজের খানিকটা ভেসে আছে। সরসর করে চলে আসছে ওদের দিকে! কুমিরগুলোর হিংস্র লোলুপ চোখগুলো জ্বলজ্বল করছে!

পশ্চিমে কুমির, বাকি তিনদিকে খুনে গাছ!

এবার প্রফেসর নেই যে ওদের বিপদে সাহায্য করবেন।

‘বাঁচাও!’ চেঁচাল মুসা। মনে আশা, কেউ না কেউ হয়তো চিৎকার শুনতে পাবে, এগিয়ে এসে সাহায্য করবে।

কেউ সাড়া দিল না!

নেই কেউ!

‘বাঁচাও!’

সতেরো
এত জোরে সাহায্য চেয়েছে যে মুসার মনে হলো, গলা চিরে গেছে।

কেউ এল না সাহায্য করতে।

আশপাশে কেউ থাকলে তবে তো আসবে!

ওদের চারপাশে ঘনিয়ে আসছে নিশ্চিত মৃত্যু!

ভয় পেয়েছে ফায়েজা, কাঁদতে শুরু করল।

মুসা জানে, কাঁদার সময় নেই এখন। বিচলিত হলে চলবে না। মাথা ঠাণ্ডা রাখতে হবে। বিপদ থেকে উদ্ধার পাওয়ার চেষ্টা করতে হবে। জলাভূমিতে থাকা চলবে না। আবার জঙ্গলও ভয়ানক।

কী করবে ওরা?

ফায়েজাকে পিঠে তুলে নিয়ে হাঁটু-পানি ভেঙে সামনে বাড়ল মুসা। ছোট লাঠির মত একখণ্ড কাঠ পেয়ে তুলে নিল হাতে। অস্ত্র বলতে এখন এটাই।

কুমির দুটো এগিয়ে আসছে।

সামনে পানি গভীর। ঝপ্ করে ডুবে গেল ওরা! পরমুহূর্তে ভেসে উঠল। ফায়েজাকে সামনে ঠেলে দিল মুসা। ‘সাঁতরাও, ফায়েজা! সোজা সামনে সাঁতরে যাও। আমি আসছি তোমার পেছনে।’

পানি কেটে এগোল ফায়েজা।

এক শ’ গজ দূরে একটা ফাঁকা জায়গা দেখা যাচ্ছে। ওদিকে গাছ নেই।

কিন্তু এক শ’ গজ এখন চাঁদের চেয়েও দূর!

নলখাগড়ার ভিতর দিয়ে কুমির দুটো এগিয়ে আসছে! গতি ক্রমেই বাড়ছে! এখনও ডুব দেয়নি। ডুব দেয়া মানে সর্বনাশ। শিকার ধরার জায়গা ঠিক করে ফেললে তখনই ডুব দেয় কুমির। তারপর পানির নীচ দিয়ে এসে হামলা করে।

পানিতে কুমিরের সঙ্গে পারবে না, মরতেই হবে! ঘুরে দাঁড়াল মুসা। হাতের দণ্ডটা বাগিয়ে ধরেছে। বিনা যুদ্ধে হার মানতে রাজি নয়!

একটা কুমির ফায়েজার দিকে চলেছে। ওটা পাশ কাটানোর সময় সুযোগ ছাড়ল না মুসা, নাকের উপর দড়াম করে লাঠির বাড়ি দিল। ঝট করে ঘুরে গেল কুমির—ওর দিকে!

হাঁ করে তেড়ে এল এবার। আবার ওটার নাকে বাড়ি দিল মুসা, পরক্ষণে চোখে খোঁচা মেরে বসল।

ব্যথায় শিউরে উঠল কুমির, দেহটা আছড়াল। যেদিক থেকে এসেছিল, সেদিকে ঘুরে সরসর করে রওনা হয়ে গেল। অদ্ভুত শত্রুকে আক্রমণের শখ মিটে গেছে।

দ্বিতীয় কুমির কাছে চলে এসেছে। লেজ নেড়ে গতি বাড়িয়ে আসছে। মুখটা হাঁ করা। বড় বড় হলদে দাঁতগুলো স্পষ্ট দেখতে পেল মুসা।

কুমিরটা একেবারে কাছে চলে আসা পর্যন্ত অপেক্ষা করল ও। ওটার চোখদুটো স্পষ্ট দেখতে পেল। মাত্র এক ফুট দূরে এসে ডুব দিল। মুসাকে পানির নীচে টেনে নেবে।

মুসা পানিতে আধ ডোবা হলো, কাঁপা হাতে কুমিরটার চোয়ালে লাঠিটা ভরে দিল। হাঁ করা চোয়ালে আটকে গেছে লাঠি। মুখ বন্ধ করতে পারল না কুমির। হিসহিস করে উঠল। রাগে লেজ আছড়াল পানিতে। জোর এক কামড়ে লাঠি ভেঙে ফেলল। মড়াৎ!

এক পলকের জন্য ফায়েজাকে দেখল মুসা, তীরের কাছে চলে গেছে ও। ক্ষণিকের জন্য অন্তরে স্বস্তি পেল মুসা।

কুমিরটার মুখ থেকে রক্ত ঝরছে। বোধহয় লাঠির চোখা মাথা গালের মাংস কেটে দিয়েছে। আক্রমণ করল না ওটা, সঙ্গীর পিছু নিয়ে চলে গেল।

মস্ত শ্বাস ফেলল মুসা। সারাশরীর থরথর করে কাঁপছে।

এবারের মত বেঁচে গেছে ওরা!

তীরে উঠে ফায়েজার পাশে কাদার মধ্যে বসল ও, হাঁপিয়ে গেছে। দু’জনের জামাকাপড় থেকে ঝরঝর করে ঝরছে পানি।

‘দারুণ দেখিয়েছ, ফায়েজা,’ প্রশংসা করল মুসা। ‘সত্যি খুব সাহস আছে তোমার। বাড়ি ফিরে তোমাকে চকলেট কিনে দেব।’

‘আম্মুর কাছে যাব,’ দাবির সুরে বলল ফায়েজা।

ওকে দোষ দিতে পারল না মুসা। ওরও মন বলছে আণ্টি এলে খুব ভাল হতো। এই বিপদ থেকে উদ্ধারের কোনও পথ হতো। একা অসহায় লাগছে ওর।

আকাশের দিকে তাকাল, শকুনগুলো এখনও উড়ছে। খাবারের আশা ছাড়েনি। গোল, রক্তলাল সূর্য পশ্চিম আকাশে হেলে পড়েছে। এখনও প্রচণ্ড তাপ বিলাচ্ছে।

‘আণ্টি শীঘ্রি বাসায় ফিরবেন,’ সান্ত্বনা দিল মুসা। ‘চলো, আণ্টি বোধহয় এরইমধ্যে ফিরে এসেছেন।’

মনে মনে প্রার্থনা করল, ওর ধারণা যেন সঠিক হয়।

জীবনে কোনওদিন এত ক্লান্ত হয়নি ও। ফায়েজার অবস্থাও ভাল নয়। এখনও হাঁপাচ্ছে।

হাত ধরাধরি করে বাংলোর দিকে ফিরল ওরা। পথে কয়েকটা ঝোপ ওদের ধরতে চাইল। ওগুলো ভেঙে এগোতে হলো।

গাছের সারি জলাভূমির দিকে অনেক সরে এসেছে। এখন আর তীর দিয়ে গেলে জঙ্গল খুব দূরে নয়! গাছগুলো ঝুঁকে সামনে চলে আসতে চাইছে।

তীরের কাছাকাছি থাকতে হবে ওদের। মাঝে মাঝে অল্প পানিতেও নামল ওরা। ঝুঁকে আসা গাছ এড়াল।

কুমিরের সঙ্গে লড়াইয়ের পর আত্মবিশ্বাস জন্মেছে মুসার। ওর মনে হলো, লতা-গাছের আক্রমণও ঠেকাতে পারবে। একবার বাংলোর ভিতরে ঢুকতে পারলে আর অসুবিধা হবে না।

তা ছাড়া, আণ্টি শীঘ্রি ফিরবেন। ওরা এই বিপজ্জনক জঙ্গল থেকে চলে যাবে। স্পিড-বোট তো আছেই!

বাংলোর কী পরিবর্তন হয়েছে সেটা এতক্ষণে চোখে পড়ল মুসার।

স্পিড-বোট যে জেটিতে থাকে, সেখান থেকে বাংলোয় যাওয়ার পথ আর নেই! ফাঁকা জায়গাটা ভরে গিয়েছে গাছে! ঝোপ-লতা-গাছ জড়াজড়ি করে মিশে দেয়াল তুলে দিয়েছে যেন!

বাংলোর চাল সবুজ লতায় ঢেকে গেছে।

মা আস্তে আস্তে ইঞ্চি ইঞ্চি করে এগিয়ে আসছে জঙ্গল! চারপাশ থেকে ওদের ঘিরে ফেলবে!

মুসা বুঝল, জঙ্গল ওদের গিলে নেবে—বাইরের দুনিয়ার কেউ জানবে না ওদের কী হয়েছে। সবাই ভাববে ওরা গহীন গভীর আমাজনে হারিয়ে গেছে।

ওদের লাশও খুঁজে পাবে না কেউ!

আঠারো
সবুজ গাছপালা ধীরে ধীরে এগিয়ে আসছে! কোথাও কোন নিরাপত্তা নেই। মুসা ভাবল, বাংলোর চার দেয়ালের ভিতর কিছুটা নিরাপত্তা আশা করা যায়।

অনেক বেশি ক্লান্ত ফায়েজা। দৌড়াতে পারবে না। ওকে কোলে তুলে নিল মুসা, দৌড়ে বাংলোর দিকে এগোল। লতাগুল্মের বাধা এড়িয়ে বারান্দায় উঠল, চলে গেল দরজার কাছে।

হঠাৎ থমকে দাঁড়াতে হলো। মোটা এক লতা ফায়েজার হাত পেঁচিয়ে ধরেছে!

মুসা আর লতা-গাছের মধ্যে টানাটানির লড়াই শুরু হলো। হাতের ব্যথায় চেঁচিয়ে উঠল ফায়েজা। আরও জোরে টান লাগাল মুসা বোনের কান্নায় কান দিল না।

পিছলে গেল লতার বাঁধন। ফায়েজার হাত মুক্ত হয়ে যেতেই দেরি করল না মুসা, সামনের ঘরে ঢুকে পড়ল। ফায়েজাকে মেঝেতে নামিয়ে দিয়েই দড়াম করে দরজা বন্ধ করে দিল। শুনতে পেল, লতাগাছ থ্যাপ্ করে দরজায় বাড়ি খেল।

‘আম্মুর কাছে যাব! আম্মু! আম্মু!’ কাঁদছে ফায়েজা।

‘আসবে আম্মু, ফায়েজা, কেঁদো না,’ সান্ত্বনা দিল মুসা। ‘আমিও চাই আণ্টি তাড়াতাড়ি আসুন। এখন লক্ষ্মী মেয়ের মত শান্ত হও তো। ওই গাছগুলোর সঙ্গে লড়াই করতে হবে আমাদের। আন্টির জন্যে অপেক্ষা করব আমরা। উনি বলতে পারবেন কী করা উচিত।’

চালের উপর গাছ নড়াচড়ার আওয়াজ শুনল মুসা। লতা-গাছগুলো সাপের মত মোচড় খেয়ে দীর্ঘ হচ্ছে! বোধহয় জানালা দিয়ে ভিতরে ঢোকার মতলব!

চাল থেকে ঝুলছে লতা-গাছ। ঝোপগুলো জানালার কাছে চলে এসেছে! একটা লতা জানালা দিয়ে ঢুকতে শুরু করল!

গাছের দল বাংলোটা ঘিরে ফেলছে!

ফাঁদে পড়ে গেছে মুসা আর ফায়েজা। অসহায়! শাহানার শোবার ঘরে কী যেন পড়ে গেল। ঝনঝন করে শব্দ হলো। কাউচে বসে কাঁদছে ফায়েজা। ওকে রেখে দৌড়ে ওই ঘরে গেল মুসা। দরজার কাছ থেকে এক নজর দেখেই বুঝল, বিপদ বাড়ছে ওদের! গাছের আক্রমণের গতি বেড়ে গেছে!

কয়েকটা লতাগুল্ম বাংলোর ভিতরে ঢুকে পড়েছে!

মোটা এক গাছের সরু লতানো ডাল জানালা গলে ঢুকে পড়েছে! ড্রেসারের উপর রাখা মাটির ফুলদানী ধাক্কা খেল, মেঝেয় পড়ে গেল। লতা-গাছ ও মোটা গাছের কয়েকটা ডাল আন্টির ঘর পেরিয়ে এসেছে, সামনের ঘরের দিকে আসছে!

মোটা গাছের ডালগুলো মটমট করে ভাঙল মুসা, লতা-গাছের উপর জানালা বন্ধ করে দিল। লতা-গাছ ছিঁড়ে পড়ে গেল। মনে হলো কেউ কুঠার দিয়ে কেটেছে ওগুলো।

একটা ডাল জানালায় বাড়ি খেল। কিন্তু খুলল না জানালা। মনে হলো গাছ জানালা ভেঙে ভিতরে ঢুকতে পারবে না!

ঠিক তখনই মুসার মনে পড়ল, বাংলোয় আরও জানালা আছে! প্রত্যেকটা জানালা খোলা! ঢুকে পড়তে পারে গাছ!

সামনের ঘরে ফিরল মুসা। সোফায় গুটিসুটি মেরে বসেছে ফায়েজা। লতা-গাছ আসবার আগেই জানালা দুটো বন্ধ করে দিল মুসা।

সমস্ত জানালা বন্ধ করে দেয়ায় বাংলোর ভিতরটা আগুনের মত গরম ঠেকল। গাছের হাত থেকে বাঁচতে হলে ওদের গরম সহ্য করতে হবে। এখন ওদের কাঠের বাংলো গাছের আক্রমণ ঠেকিয়ে রাখতে পারলে হয়!

মুসার মন বলল, ওরা আপাতত নিরাপদ। এতক্ষণে একটু স্বস্তির শ্বাস ফেলল ও।

কিন্তু হঠাৎ বাংলোর পিছন দিক থেকে দড়াম করে আওয়াজ হলো। যেন ভারী কিছু মেঝেতে পড়েছে!

মুসা শিউরে উঠল। ফায়েজা আর ওর শোবার ঘর? ওটার জানালাটা বন্ধ করা হয়নি!

‘ফায়েজা, চুপ করে বসে থাকো, নির্দেশ দিল ও। ‘এখান থেকে নড়বে না।’

দৌড়ে শোবার ঘরে ঢুকল মুসা। তিনটে লতা-গাছ ভেতরে ঢুকে পড়েছে!

বিরাট লতা এগুলো। আরও দীর্ঘ হচ্ছে, ঢুকে পড়ছে ঘরের আরও ভিতরে! প্রতি সেকেণ্ডে এক ইঞ্চি করে সামনে বাড়ছে!

ড্রেসারটাকে পেঁচিয়ে ধরে মাটিতে আছড়ে ফেলে দিয়েছে, সেই শব্দ পেয়েছে মুসা। লতাগুলো এখন ওর দিকে এগিয়ে আসছে!

ওগুলোর সঙ্গে যুঝবে, নাকি দরজা বন্ধ করে সামনের ঘরে আশ্রয় নেবে, ভাবল মুসা। পালাবে, নাকি পালাবে না? বুঝতে পারছে, এরপর ঘরে ঢুকবে বড় গাছের ডাল। ওগুলো শোবার ঘরের পলকা দরজা অনায়াসে ভাঙবে। সত্যি যদি বড় গাছের ডাল ঢোকে, ফায়েজা আর ওর বাঁচার কোনও আশা নেই!

লতাগুলোর বিরুদ্ধে এখনই লড়াই করা উচিত! জানালা বন্ধ করে দিতে পারলে… হাতে বাড়তি সময় পাওয়া যাবে!

বিছানার পাশ দিয়ে দৌড় দিল মুসা, জানালার দিকে এগোল! লতা-গাছ ওকে পেঁচিয়ে ধরলেই সব শেষ! জানালা সজোরে বন্ধ করলে লতা-গাছ কাটা পড়বে! কিন্তু ওর আশা পূরণ হলো না। জানালার কাছে যেতেই আটকা পড়ল! মেঝেয় পড়ে থাকা সবুজ আঠালো জিনিসগুলো বাম পা আটকে দিয়েছে!

নড়তে পারল না মুসা!

মারাত্মক আঠা!

অজান্তেই চেঁচিয়ে উঠল মুসা।

‘বাঁচাও!’

স্পষ্ট বুঝল, এবার আর রক্ষা নেই!

লতা-গাছগুলো ঘুরতে শুরু করেছে। সরসর করে ওর দিকে আসছে!

ওগুলোর কবল থেকে বাঁচবে সেই সাধ্য মুসার নেই! পা নড়াতে পারছে না!

উনিশ
একটা ট্র্যাভেলার্স পাম গাছ জানালা দিয়ে ভিতরে ঢুকল। অসংখ্য পাতা ওটার ডাল পেঁচিয়ে আছে। আন্টির কথাগুলো মনে পড়ল মুসার। উনি বলেছিলেন প্রতিটা পাতার ভিতরে বিশুদ্ধ পানি থাকে। বাঁচবার আশা জেগে উঠল ওর মনে। পাতা ছিঁড়ে মেঝেতে পানি ফেললে? আঠার হাত থেকে পা ছাড়াতে পারবে? অন্তত চেষ্টা তো করা যায়!

পানি আর সাবান দিয়ে ড্রেসারের উপর থেকে আঠা পরিষ্কার করেছিলেন আণ্টি!

ওরও চেষ্টা করে দেখতে দোষ কী! ওকে শ্বাস আটকে মারতে এগিয়ে আসছে লতা-গাছ। হারানোর কিছু নেই ওর।

ট্র্যাভেলার্স পামের বড় একটা পাতা ছিঁড়ে নিল মুসা, পানিটুকু পায়ের পাতার উপর ফেলল। সেই সঙ্গে পা মেঝের সঙ্গে ঘষল। আঠা থেকে সরে আসতে চাইল।

পাম গাছের একটা পাতা ওর গলা পেঁচিয়ে ধরল। হাতের টানে পাতাটা ছিঁড়ে ফেলল মুসা, পা ঘষে চলেছে পাগলের মত। বুঝল, হাতে সময় নেই! লতাগাছ এখনই ওকে পেঁচিয়ে ধরবে!

পানি দেয়ায় কাজ হচ্ছে। পা নাড়তে পারল ও শেষ পর্যন্ত।

কিন্তু হাতে সময় কই?

দেরি হয়ে গেছে!

মোটা একটা লতা ওর বুক পেঁচিয়ে ধরল! ওকে জানালা দিয়ে বাইরে নিয়ে যাওয়ার জন্য জোর টান দিল! পেঁচিয়ে ধরল আরও দুটো লতা! এবার আর রক্ষা নেই!

ওগুলো হিড়হিড় করে মুসাকে জানালার দিকে টেনে নিয়ে চলেছে!

হাল ছেড়ে দিল মুসা। বুঝেছে, বাঁচার আর কোনও আশা নেই!

ঠিক তখনই খচ করে একটা শব্দ হলো!

ঠিক জানালার সামনে পড়ে গেল মুসা।

প্রফেসর স্টিভেনসন! ফিরে এসেছেন তিনি, কুঠারের কোপে লতাগুলোকে কেটে দিয়েছেন!

গাছের ডালে কোপ মারতে মারতে চিৎকার করে বললেন, ‘দৌড় দাও, মুসা! সামনের ঘরে চলে যাও! অপেক্ষা করো ওখানে!’

মুসার বাঁ পায়ে এখনও আঠা, কিন্তু মেঝে থেকে পা ওঠাতে পারল। সামনের ঘরে চলে এল, ফায়েজার পাশে সোফায় এসে বসল। জানালার কাঁচের ওপাশটা প্রায় ঢেকে দিয়েছে লতাগুল্ম!

ওদের শোবার ঘরের দরজাটা হঠাৎ খুলে গেল! কুঠার হাতে প্রফেসর ভিতরে ঢুকলেন, থমথম করছে চেহারা। গম্ভীর গলায় বললেন, ‘বলো তো, মুসা, কী করেছ তুমি? গাছ নষ্ট করছিলে? ডাল ভাঙছিলে ইচ্ছে মত? এমন তো হবার কথা নয়!’

‘আমি কিছু করিনি,’ বলল মুসা। ‘কেন এসব ঘটছে তা-ও জানি না! গাছগুলো হঠাৎ আমাদের ওপর হামলা করেছে! আমি কোনও গাছের ক্ষতি করিনি!’

‘বিনা কারণে এমন হতে পারে না,’ বললেন স্টিভেসন। ‘অনেক দিন ধরে এখানে আছি, এমন বিটে ঘটনা আগে দেখিনি। নিজের চোখে যদি না দেখতাম, কেউ শপথ করে বললেও বিশ্বাস করতাম না। এখন আমাকে জানতে হবে কেন…’

কাচ ভেঙে পড়ার ঝনঝন আওয়াজে থেমে গেলেন প্রফেসর।

প্রথমে ভাঙল মুসাদের শোবার ঘরের জানালার কাঁচ!

একই ঝনঝন আওয়াজ এবার ভেসে এল শাহানার শোবার ঘর থেকে!

কী ঘটছে দেখতে দৌড়ে গেলেন প্রফেসর। মুহূর্ত পরে ফিরে এসে বললেন, ‘গাছ, মুসা! ওগুলো ঘরের ভেতর ঢুকে পড়ছে! আমি ডাল কাটতে চললাম! তোমরা এখান থেকে নড়বে না!’

‘কিন্তু প্রফেসর,’ প্রতিবাদ করল মুসা। ‘গাছ তো আপনাকেও ধরবে! মেরে ফেলবে! একা আপনি এত গাছের সঙ্গে পারবেন না!’

‘আমি এখনও গাছের এমন বড় কোনও ক্ষতি করিনি যে আমাকে ধরতে আসবে,’ শান্ত গলায় জানালেন তিনি। ‘ওরা আমার ওপর খেপে ওঠার আগে খানিকটা সময় পার। যা বলছি করো। এখানে অপেক্ষা করবে।’

পরবর্তী কয়েক মিনিট প্রফেসরের কুঠারের আওয়াজ শোনা গেল। দুই শোবার ঘরের জানালা দিয়ে যেসব গাছ ঢুকেছে, সেগুলো পাগলের মত কাটলেন তিনি। একটু পর ঘর দুটোর দরজা বন্ধ করে দিয়ে চলে এলেন। হাঁপাচ্ছেন।

‘পাতলা কাঠের দরজা বেশিক্ষণ গাছদের ঠেকাতে পারবে না, জানালেন। ‘এত দ্রুত গাছের ডাল ঢুকছে যে ভয় লেগে গেছে আমার। একটা বুদ্ধি বের করতে হবে, নইলে বাঁচব না আমরা।’

‘আমাদের কী করার আছে, প্রফেসর?’ হতাশ গলায় বলল মুসা। গলা কাঁপছে ওর। লক্ষ করল হাঁটু দুটোও কাঁপছে। পরিশ্রমে, না ভয়ে, তা বুঝল না।

ফায়েজা আবার কাঁদছে।

‘চিন্তা কোরো না, ফায়েজা,’ ভরসা দেয়ার চেষ্টা করল মুসা। ‘কিছু হবে না আমাদের।’

‘আম্মুর কাছে যাব,’ কাঁদতে কাঁদতে বলল ফায়েজা।

‘কিছু একটা ঘটেছে যে-কারণে গাছের দল খেপেছে,’ জোর দিয়ে বললেন প্রফেসর, যেন নিজের সঙ্গেই আলাপ করছেন। ‘এমনিতে এমন হবার কথা নয়।’ মুসার দিকে চাইলেন। ‘চিন্তা করে দেখো তো, মুসা। তুমি নিশ্চয়ই এমন কিছু করেছ যে-কারণে জঙ্গল তোমাদের খুন করতে চাইছে।’

বাইরে একটা শব্দ হলো।

কেউ আসছে!

প্রফেসর লতা-গাছের কারণে জানালা দিকে কিছু দেখতে পেলেন না। দরজাটা খুললেন, সঙ্গে সঙ্গে ভিতরে ঢুকল এক মোটা গাছের ডাল! ওটার উপরই দরজা বন্ধ করে দিলেন তিনি। ভিতরে যে অংশটা রয়ে গেল, সেটা কুঠারের এক কোপে কেটে দিলেন।

দরজার তলা দিয়ে সরু একটা লতা ভিতরে ঢুকল, সাপের মত এঁকেবেঁকে এগিয়ে এল! মুসা আর ফায়েজা যে সোফায় বসেছে সেটার দিকে আসছে!

ভীত চোখে তাকিয়ে থাকল ফায়েজা, কাঁদতে ভুলে গেছে।

লতাটা এক কোপে কেটে দিলেন প্রফেসর। আরও লতাগুল্ম ঢুকল। ওগুলো কচাকচ কাটলেন। কাঁপা গলায় বললেন, ‘এদের এভাবে কতক্ষণ ঠেকাতে পারব, বুঝতে পারছি না। অবস্থা সুবিধের মনে হচ্ছে না।’

একের পর এক লতা ঢুকছে আর কুঠার চালিয়ে কাটছেন তিনি। ঘেমে নেয়ে গেছেন। কোপ মারার সময় মুখ দিয়ে অদ্ভুত শব্দ করছেন। ‘হুপ্! হুপ্!

শোবার ঘরের দরজার তলা দিয়ে গাছের ডাল ঢুকতে শুরু করেছে! সোফার দিকে এগিয়ে আসছে! সামনের ঘরে একটা জানালার কাঁচ ভেঙে পড়ল! হিলহিল করে ভিতরে ঢুকল একগাদা লতা!

পাগলের মত কুঠার নামিয়ে আনছেন প্রফেসর, তারই ফাঁকে দাঁতে দাঁত চেপে বললেন, ‘জান নিয়ে দৌড় দেয়ার জন্যে তৈরি হয়ে যাও, মুসা! ফায়েজাকে নিয়ে যেভাবে পারো পালাবে! আমি গাছগুলোকে এখানে ব্যস্ত রাখতে চেষ্টা করব! জঙ্গল জিতে গেছে, এখানে থাকলে আমাদের সবাইকে মরতে হবে!’

বিশ
পাগলের মত ঘুরে ঘুরে গাছের ডাল কাটছেন প্রফেসর। চারপাশ থেকে গাছের ডাল আর লতা ভিতরে ঢুকছে! এক জায়গার ডাল কাটতে না কাটতেই অন্য দিক থেকে আসছে আক্রমণ! পরিশ্রম করে কোনও লাভ হচ্ছে না!

দরদর করে ঘামছেন প্রফেসর, হাঁপাচ্ছেন পরিশ্রমে।

হঠাৎ দরজার নীচে দিয়ে ভিতরে ঢোকা সমস্ত গাছের নড়াচড়া বন্ধ হয়ে গেল! বাংলোর দরজাটা খুলে গেছে! ভিতরে ঢুকলেন শাহানা আক্তার। তাঁর হাতে তিনটে টেস্ট টিউব। তাতে রূপালি তরল। তারই খানিকটা তিনি লতাগাছগুলোর উপর ছিটিয়ে দিলেন। ওগুলো সঙ্গে সঙ্গে নিথর হয়ে গেল। জিনিসটা বোধহয় অ্যাসিড জাতীয়। যেখানে পড়েছে সেসব জায়গা শুকিয়ে যাচ্ছে।

‘আণ্টি!’ মুসা সোফা ছেড়ে লাফিয়ে উঠে দাঁড়াল।

‘আম্মু!’ দৌড়ে গিয়ে শাহানাকে জড়িয়ে ধরল ফায়েজা।

দরজাটা বন্ধ করে দিলেন শাহানা, তারপর ফায়েজার চুলে বিলি কেটে দিলেন।

‘মুসা, ফায়েজা! তোমাদের জন্যে খুব চিন্তায় ছিলাম। পথ করে আসতে পারছিলাম না বাংলোয়, তা-ই…’ টেস্ট টিউব দেখালেন, ‘পারদ দিয়ে গাছ মেরে ভেতরে ঢুকতে হলো। এ যেন সত্যিকার একটা দুঃস্বপ্ন। মরে যাওয়া গাছের জায়গায় নতুন গাছ চলে আসছে!’

এতক্ষণে প্রফেসর স্টিভেনসনকে দেখতে পেলেন তিনি। জিজ্ঞেস করলেন কড়া গলায়, ‘কে আপনি? আপনিই এসব পাগলামির জন্যে দায়ী? কেন ক্ষতি করতে চাইছেন আমাদের?’

‘উনি প্রফেসর স্টিভেনসন,’ তথ্য জোগাল মুসা। ‘জীব-বিজ্ঞানী। উনি আমাদের বাঁচিয়েছেন। উনি না থাকলে আমরা এতক্ষণে মরে ভূত হয়ে যেতাম।’

শাহানা আক্তার কিছু বলবার আগেই তাঁর দিকে তর্জনী তুললেন প্রফেসর। তাঁর চেহারায় গনগনে রাগের ছাপ।

‘তা হলে আপনিই দায়ী!’ অভিযোগের সুরে বললেন তিনি। ‘আপনিই আমাজন ধ্বংস করতে এসেছেন? কী করেছেন আপনি! নিরীহ গাছগুলো খুনি হয়ে গেল কেন? আপনি নিজেকে বিজ্ঞানী মনে করেন?

‘কী যাতা বলছেন,’ শাহানা আক্তারকে কিছুটা হতভম্ব দেখাল। ‘আমি আমাজনের কোনও ক্ষতি করিনি। খামোকা করব কেন?’

ঠিক তখন গোটা ব্যাপারটা বুঝতে পারল মুসা।

গাছদের এই আচরণের জন্য আসলে আণ্টিই দায়ী! ওঁর গবেষণা দায়ী।

ঠিকই বলেছেন প্রফেসর।

আণ্টির এক্সপেরিমেন্টের কথা মনে পড়েছে ওর। তাঁর এক্সপেরিমেন্ট সফল হলে এই জঙ্গল আর থাকবে না। মানুষ আসবে, ঘাস চাষ করবে, বিরাট বিরাট ফ্যাক্টরি তৈরি হবে, সেসব ফ্যাক্টরিতে সার বানানো হবে, পৃথিবীর উন্নতি হবে—মানুষ উপকৃত হবে… কিন্তু জঙ্গল ধ্বংস হয়ে যাবে!

মুসা বলে উঠল, ‘আপনার এক্সপেরিমেন্ট, আণ্টি! ঘাস থেকে সার বানানোর পরিকল্পনা! আমি বুঝতে পেরেছি! আপনি সফল হলে এখানকার জঙ্গল ধ্বংস হয়ে যাবে। গাছগুলো সেজন্যেই আক্রমণ করছে! ওরা লড়ছে নিজেদের অস্তিত্ব রক্ষার জন্যে!’

‘তা অসম্ভব, মুসা,’ বললেন শাহানা। ‘এ স্রেফ অসম্ভব। এর পেছনে কোনও যুক্তি নেই। তা ছাড়া ওরা জানবে কী করে আমি কী কাজে এখানে এসেছি?’

‘আপনিই তো সেদিন বললেন আমাদের। ওরা কোনও ভাবে টের পেয়ে গেছে, বুঝে ফেলেছে আপনার উদ্দেশ্য।’

‘অসম্ভব! তা কী করে হয়? গাছগুলো ইংরেজি জানে? আমার কথা ওরা বুঝবে কী করে?’

‘আপনি কি পাগল নাকি!’ খেপাটে গলায় বললেন প্রফেসর। ‘আপনি ভেবেছেন গাছ কেটে ঘাসের চাষ চালু করবেন? ভেবেছেন লোকজন এসে জঙ্গল নষ্ট করবে, জঙ্গলের প্রাণীদের আবাসভূমি শেষ করে দেবে, আর ওরা তা নীরবে সহ্য করবে? জীবিত সবকিছুরই বংশবৃদ্ধির অধিকার আছে! আজকে কেউ আপনার ছেলে-মেয়েদের মেরে ফেলতে চাইলে আপনি বাধা দেবেন না? গাছরাও ঠিক তা-ই করছে! নিজেদের সন্তানদের ভবিষ্যৎ ভাল রাখতে মারমুখী হয়ে উঠেছে! জঙ্গল চায় না মানুষ অবিবেচকের মত ধ্বংসলীলায় মেতে উঠুক! এতে আখেরে মানুষেরও চরম সর্বনাশ হবে!’

শাহানা আক্তার কিছুক্ষণ চুপ করে থাকলেন। কী যেন ভাবছেন। মনে মনে প্রফেসরের কথায় সায় না দিয়ে পারলেন না।

‘এসব গাছের সারের কোনও প্রয়োজন নেই,’ বললেন প্রফেসর। ‘এমনিতেই ভাল আছে। এখন চিন্তা করে দেখুন কীভাবে এই বিপদ থেকে রক্ষা পাওয়া যায়। আপনার পারদ তো প্রায় শেষ দেখছি। জঙ্গলে গাছের শেষ নেই। ওগুলোর হাত থেকে কীভাবে বাঁচবেন, কিছু ভেবেছেন?’

কিছুক্ষণ চিন্তা করলেন শাহানা, তারপর আস্তে করে মাথা নাড়লেন। ‘কোনও বুদ্ধি আসছে না। কী করা উচিত, আপনি বলতে পারেন?’

মাথা নাড়লেন প্রফেসর। ‘আমি জীববিজ্ঞানী। উদ্ভিদের ব্যাপারে তেমন কিছু জানি না।’

বাইরে মরিয়া হয়ে উঠেছে গাছগুলো। ঢুকতে চাইছে ঘরে।

হঠাৎ শাহানা আক্তারের মুখ উজ্জ্বল হয়ে উঠল। তিনি বললেন, ‘প্রফেসর, একটু আগেই আপনি কী বলেছেন মনে আছে? আপনি বলছিলেন আমার সন্তানদের কেউ ক্ষতি করতে চাইলে আমি বাধা দেব? মাতৃত্বের কথা বলছিলেন আপনি! এক কাজ করলে কেমন হয়? আমিও তো মা! আমি যদি গাছদের জানাই ওদের সন্তানদের কোনও ক্ষতি করা হবে না? যদি কথা দিই? ওরা কি একজন মায়ের কথা বিশ্বাস করবে না?’

প্রফেসর চুপ করে থাকলেন। কী বলবেন ভেবে পেলেন না। এভাবে উদ্ধার পাওয়া যাবে এমন নিশ্চয়তা কোথায়? তবে এ ছাড়া আর কোন বুদ্ধিও তাঁর মাথায় আসছে না।

‘চলুন, বাইরে যাই আমরা,’ বলে দরজা খুললেন শাহানা। ফায়েজাকে কোলে তুলে নিলেন।

শাহানাকে অনুসরণ করে বাংলো থেকে বের হলো মুসা। ওর পিছনে কুঠার উঁচিয়ে আসছেন প্রফেসর।

ওদের বের হতে দেখে গাছগুলোর ডাল বাঁকা হতে শুরু করেছে! লতাগুলো নড়েচড়ে উঠল! পকেট থেকে ছোট কয়েকটা টেস্ট টিউব বের করলেন শাহানা। ওগুলোর ভিতরে সবুজ ঘাসের নমুনা। ওগুলো উঁচিয়ে ধরলেন তিনি, বললেন, ‘শোনো তোমরা। আমি তোমাদের জঙ্গল নষ্ট করতে আসিনি। এই ঘাস যে-কোন জমিতে ফলানো সম্ভব। আমাজনকে নষ্ট করতে আসিনি আমি। প্রথমে ভেবেছিলাম আমাজনের কিছুটা ক্ষতি হবে। কিন্তু তার আসলে কোনও প্রয়োজন নেই। বিশ্বাস করতে পারো আমাকে। আমি একজন মা। সন্তানদের ভবিষ্যৎ নষ্ট হতে দেখলে কেমন লাগবে, তা আমি ভালই বুঝি। আমি কথা দিচ্ছি, আমার দ্বারা তোমাদের কোনও ক্ষতি হবে না।’

হঠাৎ করেই গাছের নড়াচড়া থেমে গেল। লতাগুলো স্বাভাবিক লতার মত নিথর! ঝোপগুলো এগিয়ে আসছিল, থেমে গেছে! গরম বাতাসে মৃদু মৃদু দুলছে গাছগুলো। চমৎকার সবুজের সমারোহ চারদিকে।

ফায়েজাকে কোল থেকে নামিয়ে পাশে দাঁড় করিয়েছেন শাহানা। ওর হাত ধরে আছেন শক্ত করে। গাছগুলোর প্রতিক্রিয়ার জন্য অপেক্ষা করছে সবাই, চোখে শঙ্কা।

একটা লজ্জাবতী গাছ শুধু এগিয়ে এল। লজ্জাবতীটা এসে ফায়েজার হাত ছুঁলো। ওটার পাতা গুটিয়ে গেল না। একটুক্ষণ তিরতির করে কাঁপল গাছটা, তারপর ফিরে গেল আগের জায়গায়! ওটাকে নিজের জায়গায় ফিরতে দেখে সামনে বেড়ে আসা গাছগুলো ফিরে যেতে শুরু করল। আধ ঘণ্টার মধ্যেই স্বাভাবিক হয়ে এলো সব, বাংলোর সামনে একটা গাছ, ঝোপ বা লতা থাকল না!

‘আণ্টি, ওরা বিশ্বাস করেছে,’ বলে উঠল মুসা।

‘আমরা জানে বাঁচলাম,’ বললেন প্রফেসর। শাহানার দিকে চাইলেন। ‘আশা করি আপনি বুঝতে পেরেছেন? প্রকৃতি নিজেকে রক্ষা করতে না পারলে মানব জাতিও ধ্বংস হবে!’

আস্তে করে মাথা দোলালেন শাহানা। ‘আমি জঙ্গল পরিষ্কার করার ব্যাপারে যা ভেবেছিলাম, সেজন্যে আসলেই আন্তরিক ভাবে দুঃখিত। ভবিষ্যতে আমি গবেষণা করব কীভাবে গাছের আরও উন্নতি করা যায়।’ ছলছল করে উঠল তাঁর চোখ। ‘প্রফেসর স্টিভেনসন, আমার সন্তানদের বাঁচিয়েছেন বলে আমি আপনার প্রতি চিরকৃতজ্ঞ হয়ে রইলাম। এই ঋণ আমি কোনদিনও শোধ করতে পারব না।’

ফোকলা দাঁতে হাসলেন প্রফেসর। ‘আপনাকেও ধন্যবাদ। আশা করি আপনার ভবিষ্যৎ এক্সপেরিমেন্ট দুনিয়ার বনাঞ্চলকে রক্ষা করতে সহায়ক হবে।’

প্রফেসর থামতেই শাহানা আক্তারের হাত আঁকড়ে ধরল ফায়েজা। ‘আম্মু, আমি আর এখানে থাকব না।’

মুসার চোখেও অনুরোধ।

আস্তে করে মাথা দোলালেন শাহানা। ‘ঠিক আছে। বিকেল হয়ে গেছে, তবুও জিনিসপত্র গুছিয়ে নিয়ে আজকেই ফিরব আমরা। মুসা- ফায়েজা, জলদি করে জিনিসপত্র গোছাতে হবে। …প্রফেসর, আপনি দুপুরে খেয়েছেন? আসুন আমাদের সঙ্গে হালকা কিছু খাবেন।’

এক গাল হাসলেন স্টিভেনসন। ‘কতদিন ভালমন্দ কিছু খাই না! নিশ্চয়ই খাব। চলুন, আমি আপনাদের গোছগাছ করায় সাহায্য করতে পারব।’

সবাই ওরা বাংলোর ভিতরে গিয়ে ঢুকল।

পশ্চিমে হেলে পড়েছে সূর্য। সে-আলোয় আমাজনকে অপূর্ব দেখাল! অপরূপ প্রকৃতি, পাখিরা গাছের নীড়ে ফিরছে! কুউ-কুউ করে ডেকে উঠল একটা কোকিল।

.

এক ঘণ্টা পর খালের পাড়ে দাঁড়িয়ে হাসিমুখে মুসা-ফায়েজা ও শাহানা আক্তারকে হাত নেড়ে বিদায় জানালেন প্রফেসর।

স্পিড-বোট ছাড়তেই ঝিরঝির করে বাতাস বইল। খালের দু’পাড়ে দুলছে গাছগুলো, ওরা যেন প্রশান্ত চিত্তে বিদায় দিল মুসাদের।

ম্যানুয়াস শহরের দিকে এগিয়ে চলল স্পিড-বোট। হুইল মুসার হাতে!
এক
রবিনের টেরেসা নানু হোটেলের সামনে, সাইডওয়কে তাঁর পেইন্ট বক্সটা রাখলেন।

ওরা লুইজিয়ানার নিউ অর্লিয়েন্সে এসেছে। রবিনের নানু পেইন্টিং কোর্সে অংশ নেবেন, এবং তিনি কিশোর, রবিন আর মুসাকে আমন্ত্রণ জানিয়েছেন তাঁর সঙ্গে যোগ দিতে।

‘তুমি আজকে কী আঁকবে, নানু?’ প্রশ্ন করল রবিন। টেরেসা নানু ওর নানুর বোন।

নীল পোশাক পরেছে আজকে রবিন। এমনকী মোজা আর স্নিকার্সও নীল।

‘এখনও জানি না,’ টেরেসা নানু বললেন, ‘আর্ট টিচার বলবেন। এই ব্যালকনিওয়ালা পুরানো বিল্ডিংগুলোর কোনওটার ছবি আঁকতে পারলে ভাল লাগত।’

‘আমাদেরকে সাথে করে এনেছেন বলে আবারও ধন্যবাদ,’ কিশোর বলল।

‘আর আমাদেরকে আশপাশটা ঘুরিয়ে দেখানোর জন্যে জ্যাককে ভাড়া করেছেন বলেও আপনার ধন্যবাদ প্রাপ্য,’ যোগ করল মুসা।

‘ওয়েলকাম,’ টেরেসা নানু বললেন। ‘ও আজ তোমাদেরকে কোথায় নিয়ে যাচ্ছে?’

‘আমরা হাইকে যাচ্ছি,’ বলল মুসা।

‘জঙ্গলে বাস করে এমন এক কমিউনিটির সাথে দেখা হবে আমাদের,’ জানাল রবিন। ‘ও বলেছে ওখানকার লোকেরা নাকি কুঁড়েঘরে বাস করে, ইলেকট্রিসিটি ছাড়া!’

‘বাহ, ইন্টারেস্টিং তো!’ টেরেসা নানু বললেন। ‘ওহ, এই যে জ্যাকের ভ্যান। তোরা এনজয় কর। লাঞ্চে দেখা হবে!’

টেরেসা নানু এক বগলের তলায় পেইণ্ট বক্স গুঁজে হাঁটা দিলেন। একটা ভ্যান কার্বে এসে থামল। ওটার সারা গায়ে গাছ-পালা, লতা-পাতা আর ফুল আঁকা। এক পাশে এক এলিগেটরের ছবি। ওটার মুখ দিয়ে চলকে বেরিয়ে আসছে ‘গেটর গাইড’ শব্দগুলো।

বুট, শর্টস আর টি-শার্ট পরা লম্বা এক লোক লাফিয়ে নামল ভ্যান থেকে। মাথার চুল সাদা আর গায়ের চামড়া কালো তার।

‘কি, তোমরা হাইকের জন্যে রেডি?’ জিজ্ঞেস করল।

‘হাই, জ্যাক!’ ছেলেরা বলে উঠল। মুসা আর রবিন ভ্যানের পিছনে উঠে বসল। জ্যাক বসল চালকের আসনে। কিশোর বসল সামনের প্যাসেঞ্জার সিটে।

‘বেল্ট বেঁধে নাও!’ জ্যাক বলল।

ছেলেরা যখন সিট বেল্ট বাঁধছে তখন জ্যাক কিশোরের হাতে একটা বাগ স্প্রে দিল।

‘আমরা যেখানে যাচ্ছি সেখানে অনেক পোকা,’ বলল ও।

ছেলেরা ওদের বাহু আর পায়ে স্প্রে করে নিল, ওদিকে ব্যস্ত শহর ভেদ করে ভ্যান নিয়ে এগিয়ে চলল জ্যাক। কিশোর দেখল অনেক লোক জগিং করছে, কুকুরদের নিয়ে হাঁটছে, কিংবা সাইডওয়কের ছোট ছোট টেবিলে বসে নাস্তা সারছে।

‘আমরা আজকে দারুণ সুন্দর এক বনের ভিতর দিয়ে হাইক করব,’ গাড়ি চালানোর ফাঁকে ছেলেদেরকে বলল জ্যাক। ‘আর আমি যাদের কথা বলেছিলাম তাদের সাথে পরিচিত হব।’

‘ওরা আর সবার মত শহরে থাকে না কেন?’ রবিনের জিজ্ঞাসা। ‘সবাই শহুরে জীবন পছন্দ করে না,’ ব্যাখ্যা করল জ্যাক। ‘যাদের সাথে আজ তোমাদের দেখা হবে তারা মান্ধাতা আমলের জীবন ভালবাসে। তারা নিজেরাই নিজেদের ফসল ফলায়, শিকার করে কিংবা মাছ ধরে।’

‘খাইছে, ওরা টিভি আর কম্পিউটার মিস করে না?’ মুসার প্রশ্ন।

হেসে উঠল জ্যাক।

‘ছেলে-মেয়েরা শহরের স্কুলে যায়, কাজেই তারা হয়তো ওগুলো চেনে,’ বলল ও।

‘কিন্তু ইলেকট্রিসিটি ছাড়া ওরা রান্না করে কীভাবে?’ কিশোর জানতে চাইল।

‘আগুন জ্বেলে,’ জ্যাক বলল। ‘বেশিরভাগই কাদামাটি আর পাথরের তৈরি চুলো ব্যবহার করে।’

কিশোর কল্পনা করল ওর চাচা-চাচী বাড়ির বাইরে রান্না করছে। মৃদু হাসি ফুটল ওর ঠোঁটে।

রাস্তাটা সরু হয়ে এল। মেটে রাস্তায় ঝাঁকুনি খেতে শুরু করল ভ্যান। রাস্তার পাশে লম্বা গাছের সারি। ডাল-পালা থেকে চুইয়ে পড়ছে ধূসর সবুজ স্প্যানিশ শ্যাওলা। খোলা জানালা দিয়ে পাখিদের কলতান কিশোরের কানে আসছে। সে সঙ্গে মিষ্টি, স্যাতসেঁতে গন্ধ টের পাচ্ছে নাকে।

এসময় জ্যাকের সেলফোন বাজতে শুরু করল। ভ্যানটাকে রাস্তার পাশে দাঁড় করিয়ে মিনিট খানেক কথা বলল ও।

‘আমার বেগমসাহেব,’ ফোন ছাড়ার পর ছেলেদেরকে বলল ও। ‘আমাদের প্রথম বাচ্চা যে কোন দিন জন্মাতে পারে।’

‘খাইছে! দারুণ ব্যাপার!’ বলে উঠল মুসা। জ্যাক ভ্যান চালাতে লাগল। ‘আপনি কি ছেলেটাকে হাইকে নিয়ে যাবেন?’

‘বাচ্চাটা মেয়েও হতে পারে, মুসা,’ বলল নথি।

‘ছেলেই হোক আর মেয়ে, ও অবশ্যই হাইকার হবে,’ দাঁত বের করে হেসে বলল জ্যাক।

শীঘ্রি রাস্তার এক টুকরো ফাঁকা জায়গায় ভ্যান পার্ক করল জ্যাক। পিছনে পড়ে রয়েছে রোদ ঝলমলে মেটে রাস্তাটা। সামনে গাছ, শ্যাওলা আর ঘন ঝোপ-ঝাড়ের আঁধার এক দেয়াল।

ছেলেরা আর জ্যাক ভ্যান থেকে বেরিয়ে এল। বাতাস ভাপসা। ওদের মুখের চারপাশে উড়ে বেড়াচ্ছে খুদে খুদে পোকা।

জ্যাক এক কাঁধে ঝুলিয়ে নিল প্যাকটা। এবার এক পিতলের ফলক দেখিয়ে দিল। ধাতব ফলকটায় লেখা: ওল্ড ফরেস্ট ট্রেইল।

ট্রেইল এখান থেকে শুরু হয়েছে,’ বলল ও। ‘মাটিতে গাছের শিকড় আছে। সাবধান!

‘খাইছে, সাপ-টাপ নেই তো?’ প্রশ্ন করল মুসা। চট করে জ্যাকের পিছনে দাঁড়িয়ে পড়ল।

‘থাকতে পারে,’ জ্যাক বলল। ‘কিন্তু আমরা ওদেরকে দেখব না। আমাদের পায়ের শব্দ পেলেই সরে পড়বে ওরা।’

এক সারিতে এগোচ্ছে ওরা। জ্যাক সবার সামনে, ওর পায়ে পায়ে মুসা। রবিন অনুসরণ করছে মুসাকে, আর কিশোর রয়েছে সবার শেষে। ট্রেইলটা সংকীর্ণ, এবং গাছ-পালাকে পাক খেয়ে এগিয়েছে। মুখের কাছে শ্যাওলা ঝুলছে। গাছের শিকড় ওদেরকে ফেলে দেয়ার চেষ্টা করছে। চারদিকে পোকা-মাকড়ের ভন-ভন শব্দ।

কিশোরের শরীরে ঘাম দেখা দিয়েছে। ও লক্ষ করল ডানে-বাঁয়ে আরও কয়েকটা সরু ট্রেইল চলে গেছে। একটার দিকে চেয়ে রয়েছে এসময় হঠাৎই হোঁচট খেল ও, হাত আর হাঁটুর উপর ভর দিয়ে পড়ে গেল।

‘তুমি ঠিক আছ তো?’ ঘুরে দাঁড়িয়ে প্রশ্ন করল জ্যাক।

কিশোর মুখ তুলে চাইতেই দেখতে পেল ছোট এক সাইন পেরেক দিয়ে গাছের গুঁড়িতে গাঁথা। কে যেন লাল অক্ষরে তিনটে শব্দ লিখে রেখেছে ওটায়:

সাবধান!

জিন্দালাশের এলাকা।

দুই
সাইনটার দিকে চেয়ে রইল ওরা। খানিকটা রং চুইয়ে পড়েছে, ফলে শব্দগুলোকে আরও ভয়ঙ্কর দেখাচ্ছে। মনে হচ্ছে রক্ত ঝরে পড়ছে। বাহুর লোম দাঁড়িয়ে গেল কিশোরের।

‘খাইছে! জিন্দালাশের এলাকা?’ প্রায় ফিসফিস করে বলল মুসা। ‘এর মানে কী?’

‘কে জানে,’ বলল জ্যাক। ‘এই নোটিশটা আগে দেখিনি। আমি তো প্রায়ই এখানে হাইকারদের নিয়ে আসি।’ সাইনটার দিকে কাছিয়ে গেল জ্যাক। ‘পেরেকটা নতুন,’ বলল। ‘দেখো, এখনও মরচে ধরার সময় পায়নি।’

‘দেখে মনে হচ্ছে রক্ত দিয়ে লেখা, বলল কিশোর।

জ্যাক একটা অক্ষর স্পর্শ করল।

‘না, লাল রং।’

‘কিন্তু কে এখানে লাগাল এটা?’ নথির প্রশ্ন।

শ্রাগ করল জ্যাক।

‘হয়তো কেউ মজা করেছে, টুরিস্টদের ভয় দেখানোর জন্যে, ‘ বলল ও। ‘গুজব শুনেছি গাঁয়ের কাছে গোরস্থানে নাকি কী সব অদ্ভুত ঘটনা ঘটছে।’

ঢোক গিলল মুসা।

‘খাইছে, কী ধরনের অদ্ভুত ঘটনা?’ জিজ্ঞেস করল।

‘কিছু লোক শপথ করে বলছে তারা একটা জিন্দালাশ দেখেছে। জিন্দালাশ, মানে জম্বিরা ভুডু ধর্মের অংশ। এখানে কেউ ভুডু চর্চা করে কিনা জানা নেই আমার, তবে অনেকেই বিশ্বাস করে। এসো, এগোই।’ বলল জ্যাক।

ছেলেরা জ্যাককে অনুসরণ করছে, কিশোর জিন্দালাশ সম্পর্কে বলা জ্যাকের কথাগুলো উল্টেপাল্টে ভেবে দেখল। শরীর শিউরে উঠল ওর।

আরও ক’মিনিট নিঃশব্দে হাইক করল ওরা। অন্ধকারাচ্ছন্ন ট্রেইলটা চওড়া হয়ে এক আলোকিত ফাঁকা জমিতে রূপ নিল। কিনারা ঘিরে প্রায় গোটা বিশেক কুঁড়ে অর্ধবৃত্ত তৈরি করেছে। প্রতিটা কুঁড়ের একটা করে বারান্দা, বাগান, আর অগ্নিকুণ্ড রয়েছে।

কুঁড়েগুলোর দেয়াল কাঠের গুঁড়ি, ডাল-পালা আর কাদার প্রলেপ দিয়ে তৈরি। ছাদগুলো বানানো হয়েছে টিনশীট, ডাল আর চওড়া পাতা দিয়ে।

ফাঁকা জমিটার মাঝখানে বড়সড় এক বাড়ি। অন্যগুলোর চাইতে আকারে এটা প্রায় চারগুণ। কিশোর খোলা দরজা দিয়ে উঁকি দিতেই অসংখ্য বসার আসন দেখতে পেল। ওর মনে হলো এটা গ্রামবাসীদের কোন ধরনের মিলনায়তন।

‘হাহ, আজব ব্যাপার,’ বলল জ্যাক। ‘কেউ এখানে নেই।’

চারধারে চাইল কিশোর। বাগানে কিংবা বারান্দায় কেউ নেই। কুঁড়েগুলোর পিছনের গাছ-গাছালি থেকে শব্দ করছে শুধু পোকা- মাকড় আর পাখিরা।

‘জিন্দালাশ হয়তো সবাইকে ধরে নিয়ে গেছে,’ ফিসফিস করে বলল মুসা। কিশোরের পিঠে খোঁচা দিল।

‘ভয় পেয়ো না,’ বলল রবিন।

কিশোর জ্যাকের বাহুতে আলতো চাপড় দিল।

‘ওখানে কে যেন আছে,’ আঙুল তাক করে বলল।

লম্বা এক মহিলা এক কুঁড়ে থেকে বেরিয়ে বারান্দায় এসে দাঁড়িয়েছে। তার ধূসর চুল নেমে এসেছে কোমর অবধি। পরনের পোশাকটা দেখে মনে হলো বাসায় তৈরি। খালি পা।

‘হ্যালো, মির্না,’ চেঁচিয়ে বলল জ্যাক। ‘এরা কিশোর, মুসা আর রবিন। ছুটি কাটাতে এসেছে। আর সবাই কোথায়?’

মির্না নামের মহিলাটি ছেলেদের উদ্দেশে মাথা ঝাঁকাল। তার কুঁড়ের বাঁ দিকে সরু এক ট্রেইল। সেদিকে ইশারা করল। ‘ওরা সবাই ওখানে, কবরগুলো দেখছে,’ জানাল। জ্যাক তার আঙুল লক্ষ্য করে চাইল।

‘গোরস্থানে? কেন?’ প্রশ্ন করল।

মাথা নাড়ল মিনা।

‘নিজে গিয়ে দেখো,’ বলল। ‘খুব খারাপ ভুডু।’ এবার ঘুরে দাঁড়িয়ে হেঁটে ঢুকে গেল কুঁড়ের ভিতরে।

‘কী হচ্ছে এখানে?’ প্রশ্ন করল গোয়েন্দাপ্রধান।

‘জানি না, চলো গিয়ে দেখি,’ বলল জ্যাক।

জ্যাক ছেলেদেরকে পিছনে নিয়ে মির্নার বাগানের পাশ দিয়ে পা চালাল। সূর্যালোকিত জমি ছেড়ে বনভূমির আবছায়া অন্ধকারে প্রবেশ করল ওরা।

ক’মিনিট বাদে, ছোট এক গোরস্থানে এসে পৌঁছল। পুরানো এক লোহার বেড়া ঘিরে রেখেছে ওটাকে। এক গাছের ডাল থেকে ঝুলে পড়া শ্যাওলা বেড়ার একাংশ ঢেকে দিয়েছে। গোরস্থানের ভিতরে জনা ত্রিশ লোক দল বেঁধে দাঁড়িয়ে। কেউ কেউ চেঁচাচ্ছে। ক’জন কাঁদছে।

‘কী করছে ওরা?’ রবিন প্রশ্ন করল।

‘দেখি,’ বলল জ্যাক। দলটার কাছে হেঁটে গেল ও। ওকে অনুসরণ করল ছেলেরা। এক বৃদ্ধের পাশে একগাদা লাল মাটি। তার উপরে হাঁটু গেড়ে বসল জ্যাক। ওদের দু’জনের সামনে, মাটিতে গভীর দুটো গর্ত।

‘এই সপ্তাহে দুটো কবর চুরি গেছে,’ বৃদ্ধ বলল জ্যাককে। ‘আমার বউ আর আমি ভয় পাচ্ছি। ও এখানে আর থাকতে চাইছে না। বলছে জিন্দালাশের আশপাশে বাস করা সম্ভব নয়।’

তিন
জ্যাক উঠে দাঁড়াল। হাঁটু থেকে লাল মাটি ঝেড়ে ফেলল।

‘সময়টা ভাল নয়, ছেলেদেরকে বলল। ‘চলো পানির কাছে যাই।’

সরু এক ট্রেইল ধরে ওদেরকে নিয়ে চলল সে। এক উপকূলের কাছে বালিময় এক ফাঁকা জায়গায় শেষ হয়েছে ওটা।

‘লোকটা বলছিল জিন্দালাশেরা কবরগুলো লুট করেছে,’ বলল মুসা। ‘কিন্তু আমি তো জানতাম জিন্দালাশের গল্প সত্যি নয়!’

‘আমি জিন্দালাশ-ফিন্দালাশ বিশ্বাস করি না,’ জ্যাক বলল। ‘এর পিছনে নিশ্চয়ই অন্য কোন ব্যাখ্যা আছে।’

‘কিন্তু কবরগুলো খুঁড়ল কে?’ রবিনের প্রশ্ন।

‘জানি না,’ বলল জ্যাক।

‘কবরচোর আর ওই সাইনটা যে লাগিয়েছে সে হয়তো একই লোক,’ বলল কিশোর।

মাথা ঝাঁকাল জ্যাক।

‘হতে পারে,’ বলল। পানির দিকে একটা হাত দোলাল। ‘খুব সুন্দর সিনারি, তাই না?’

পানি নীল আর স্থির। উপকূলের ওপ্রান্তে, উঁচু-উঁচু দালান, দ্বীপের বুকে দাঁড়িয়ে আছে যেন।

‘ওই নৌকাগুলো কার?’ মুসা জিজ্ঞেস করল জ্যাককে। ক’গজ দূরে, সৈকতে কটা কাঠের নৌকা রাখা।

‘গ্রামবাসীদের,’ জ্যাক বলল। ‘ওরা মাছ আর কাঁকড়া ধরে।’

‘এটা কি আটলান্টিক মহাসাগর?’ রবিনের প্রশ্ন।

‘না, গালফ অভ মেক্সিকোর একটা শাখা,’ বলল জ্যাক। কটা দ্বীপের দিকে তর্জনী তাক করল। ‘গালফ ওদিকে গিয়ে আটলান্টিকের সাথে মিশেছে, ফ্লোরিডার কাছে।’

পানির কিনারা ধরে ছেলেদের নিয়ে হাইক করল জ্যাক। অগভীর পানিতে লম্বা পায়ের নীল হেরন হেঁটে বেড়াচ্ছে। ওদের ছায়া দেখলেই পালাচ্ছে ছোট ছোট মাছ। জ্যাক ছায়ায় শুয়ে থাকা এক হরিণ দেখাল।

‘কী সুন্দর এখানটা,’ বলল রবিন। ‘আর কী নির্জন!’

‘হ্যাঁ,’ বলল জ্যাক। ‘আমি এখানে জমি কিনে বাড়ি বানাতে চাই।’

প্যাক খুলে ছোট চার বোতল পানি বের করল ও। এক গুঁড়িতে বসে পানিতে চুমুক দিল ওরা, হেরনদের মাছের খোঁজে তল্লাশী চালাতে দেখল।

পানির ওপাশে, দূরের বাড়িগুলোর গায়ে যেন আগুন ধরিয়ে দিয়েছে সূর্য।

‘আজ রাতে এখানে ক্যাম্প করলে কেমন হয়?’ জ্যাক জানতে চাইল। ‘আমরা ক্যাম্পফায়ারে সাপার রেঁধে নিতে পারি।’

‘খাইছে! দারুণ হবে!’ বলে উঠল মুসা।

‘নানুকে লাঞ্চের সময় জিজ্ঞেস করব,’ বলল নথি। ‘আমি জানি নানু আপত্তি করবে না!

‘বাহ! তবে তো কথাই নেই। তোমাদেরকে ড্রপ করার পর কিছু সদাইপাতি করতে হবে আমার,’ জ্যাক বলল।

পানি পানের পর, জ্যাক ওদেরকে দেখিয়ে দিল কীভাবে ভিন্ন ভিন্ন পাখিদের বাসা চিনতে হয়। শিখিয়ে দিল কীভাবে পয়জন আইভি চেনা যায়। কিছু উদ্ভিদ থেকে কীভাবে চা আর ওষুধ বানায় তাও জানাল।

ঘড়ি দেখল জ্যাক।

‘তোমাদের নিশ্চয়ই খিদে পেয়েছে,’ বলল ও। ‘চলো, শহরে ফেরা যাক।’

‘আমার পেট জ্বলে যাচ্ছে,’ বলল মুসা। ‘হোটেলে ফেরা পর্যন্ত টিকব কিনা কে জানে!’

হেসে উঠল কিশোর।

‘হেরনদের মত কাঁচা মাছ ধরে খেলেই পারো,’ বলল ও।

.

আধ ঘণ্টা পরে, ছেলেরা টেরেসা নানুর সঙ্গে মিলিত হলো হোটেলের বাইরের রেস্তোরাঁয়। টেরেসা নানু ব্যালকনিতে এক ছাতার নীচে বসে রাস্তার দিকে চেয়ে রয়েছেন।

‘নানু, আমরা আজকে জ্যাকের সাথে ক্যাম্পিঙে যাই?’ রবিন প্রশ্ন করল।

‘নিশ্চয়ই,’ নানু জবাব দিলেন। এসময় ওয়েটার এল ওদের টেবিলে।

সবাই চীযবার্গার আর লেমোনেড অর্ডার দিল। খাবারের জন্য অপেক্ষা করার ফাঁকে টেরেসা নানুকে জিন্দালাশের সাইন আর কবরচোরদের কথা জানাল ওরা।

‘লাশ চুরি করবে কে?’ রবিন প্রশ্ন করল।

‘ইতিহাসে দেখা যায় মানুষ নানান কারণে কবর লুট করে, ‘ টেরেসা নানু ব্যাখ্যা করলেন। ‘কখনও সখনও ডাকাতরা লাশের সাথে কবর দেয়া মূল্যবান জিনিসপত্রের লোভে কবর খোঁড়ে। কয়েকশো বছর আগে এক বিখ্যাত পেইন্টার লাশ চুরি করত, যাতে মাস্‌ল্ আর হাড় পরীক্ষা-নিরীক্ষা করতে পারে। সে চাইত তার পেইণ্টিং যেন একদম রিয়েল হয়।’

‘খাইছে!’ বলে উঠল মুসা।

কাছের এক টেবিলে, সুট-টাই পরা দু’জন লোক বরফ চা পান করছিল। কিশোর লক্ষ করল তাদের একজন ওদের টেবিলের দিকে মাঝে মধ্যে তাকাচ্ছে। কিশোরের মনে হলো, লোকটা টেরেসা নানুর কথা শোনার চেষ্টা করছে।

এসময় ওয়েটার খাবার নিয়ে এল। খাওয়ার সময় ওরা কেউ আর লাশ-টাশ নিয়ে কথা বলল না।

এরপর আবার যখন কিশোর মুখ তুলে চাইল, দেখতে পেল লোক দুটো চলে গেছে।

চার
চারটের সময় হোটেলের বাইরে অপেক্ষা করছিল ছেলেরা। ক’মিনিট বাদে উদয় হলো জ্যাকের ভ্যান।

পিছনের দরজাগুলো খুলল জ্যাক।

‘বড় দেখে একটা তাঁবু এনেছি, তোমরা তিনজনই এঁটে যাবে,’ বলল ও।

‘আপনি ঘুমোবেন কোথায়?’ রবিনের প্রশ্ন।

‘এখানে,’ জ্যাক ওদেরকে গোটানো এক দড়ির দোলনা দেখাল।

ওরা সবাই ভ্যানে উঠে পড়ল। জ্যাক রাস্তায় শেষ বিকেলের ট্রাফিকের সঙ্গে যোগ দিল।

‘আমরা কোথায় ক্যাম্প করব?’ কিশোর প্রশ্ন করল। পিছনে বসেছে ও। সামনে জ্যাকের সঙ্গে মুসা আর রবিন।

‘পানির কাছে হলে কেমন হয়?’ জ্যাক বলল। ‘কাল সকালে তোমাদেরকে এলিগেটরের বাসা দেখাতে নিয়ে যাব।’

‘ওরা বাসা বাঁধে?’ বলল মুসা। ‘পাখিদের মতন?’

‘পাখিদের মতন না। মা এলিগেটর মাটিতে ডিম পেড়ে গাছ- পালা দিয়ে ঢেকে রাখে,’ ব্যাখ্যা করল জ্যাক।

ট্রেইলের মাথায় ভ্যান পার্ক করল জ্যাক। ওরা চারজনে বইল, তাঁবু, জ্যাকের দোলনা, আর দুটো ছোট ফুড কুলার।

এবার ভিন্ন এক ট্রেইল ধরে উপকূলে পৌঁছল ওরা, এবং শীঘ্রি পৌছে গেল পানির কাছের ফাঁকা জমিটায়।

‘নৌকাগুলোর কাছে সব জড় করো,’ বলল জ্যাক। ‘সন্ধ্যা লাগার আগেই তোমাদের তাঁবু খাটিয়ে ফেলব।’

মুসা উল্টানো এক নৌকার তলা দিয়ে উঁকি দিল।

‘এখানে কোন এলিগেটর নেই, ঠিক না, জ্যাক?’ প্রশ্ন করল।

‘হ্যাঁ, জায়গাটা বেশি খোলামেলা,’ বলল ও। ‘তবে প্রায়ই রাতে শিকার করে ওরা। আঁধার হয়ে গেলে পানিতে দুটো হলদে স্পট খোঁজ কোরো। এলিগেটরের চোখ আলো রিফ্লেক্ট করে, কাজেই ক্যাম্পফায়ারের আলোয় ওদের দেখা যাবে।’

জ্যাক আর ছেলেরা তাঁবু খাটাচ্ছে, ওদের ছায়া দীর্ঘতর হলো। শীঘ্রি গাছ-পালার আড়াল নিল সূর্য।

তাঁবু খাটানোর পর, দুটো গাছের মাঝখানে দোলনা টাঙাল জ্যাক। ছেলেদেরকে কটা কন্টেইনার দিল ও।

‘এগুলোতে পানি ভরো,’ বলল।

‘খাইছে! আমাদেরকে লবণ পানি খেতে হবে?’ প্রশ্ন করল মুসা। ‘না, রাত হলে ক্যাম্পফায়ার নেভানোর জন্যে পানি লাগবে,’ ব্যাখ্যা করল জ্যাক। ‘আমি বোতলে করে খাওয়ার পানি নিয়ে এসেছি।’

ছেলেরা পানির কাছে হেঁটে গেল, ওদের তাঁবু থেকে মাত্র বিশ ফীট দূরেই পানি।

মুসা ওর জগ ভরার জন্য ঝুঁকতেই, কিশোর একটা হাত রাখল ওর কাঁধে।

‘ওটা কি এলিগেটর? দুটো চোখ দেখতে পাচ্ছি!’ ফিসফিস করে বলল।

‘নাহ্, ডাল-টাল হবে,’ বলল মুসা।

রবিন যোগ দিল।

‘কিন্তু…কিন্তু ওই ডালটা তো দেখি তোমার দিকে সাঁতরে

আসছে!’

‘হা-হা, ভেরি ফানি,’’ বলল মুসা। জ্যাকের হাতে জগটা তুলে দিল।

‘ওই গাছটার পাশে পানিটা রাখো,’ বলল জ্যাক। বালির বুকে এক গর্ত খুঁড়ল। পাথর আর ভেজা বালি দিয়ে দেয়াল বানাল ওটার পাশে।

ছেলেরা এবার মরা ডাল খুঁজে পেতে সাহায্য করল ওকে। একটু পরেই ওরা আগুন ঘিরে বসে পড়ল। নাচুনে অগ্নিশিখায় প্রত্যেকের মুখের চেহারা ভুতুড়ে দেখাচ্ছে। কিশোর জিন্দালাশ আর এলিগেটরের কথা ভাবল। আগুনের আরেকটু কাছ ঘেঁষে বসল ও।

‘ওকে, কে কে হট ডগ, লেমোনেড আর মার্শম্যালো চাও?’ প্রশ্ন করল জ্যাক।

‘আমরা সবাই!’ চেঁচিয়ে উঠল মুসা।

জ্যাক কুলার দুটো খুলে রাজ্যের খাবার বের করতে লাগল।

ছেলেরা তাদের ডগ গরম করে আগুনের পাশে বসে খাচ্ছে। ওদের যখন মার্শম্যালো খাওয়া শেষ, আকাশে তখন তারা ফুটেছে। গোল থালার মত চাঁদটা খানিক ঢাকা পড়েছে মেঘের আড়ালে। গালফে টিপ-টিপ করে জ্বলছে কিছু আলো।

সবার আগে হাই তুলল কিশোর। এরপর সবাই হাই তুলতে লাগল। বালি দিয়ে জ্বলন্ত অঙ্গার ঢেকে দিল ওরা। গর্তের ভিতরে পানি ঢালল জ্যাক।

‘ঘুমিয়ে পড়ো, বলল ও। ছেলেরা গুড়ি মেরে ঢুকে পড়ল তাঁবুর ভিতরে।

‘তোমরা সামনের দিকে ঘুমাতে পারো,’ বলল মুসা। তাঁবুর দূরপ্রান্তে গুড়ি মেরে চলে গেল ও।

‘কেন?’ প্রশ্ন করল কিশোর। ‘তুমি তো সব সময় দরজার কাছে ঘুমাও।’

মুসা শার্ট খুলে বালিশ হিসেবে ব্যবহার করল।

‘হ্যাঁ, কিন্তু এখানে যদি এলিগেটর ঢোকে,’ বলল ও, ‘তা হলে আগে তোমাকে আর রবিনকে খাবে!’

পরে, কিশোর আচমকা উঠে বসল তাঁবুর ভিতরে। একটা শব্দে জেগে গেছে ও। কান পেতে শুনল, তারপর যিপারের ফাঁক দিয়ে উঁকি দিল। গাছ-পালার মাঝ দিয়ে চাঁদের আলো ছায়া ফেলেছে ওদের ক্যাম্পসাইটে।

কিশোর এবার খুদে এক বাতি চলে বেড়াতে দেখল বনভূমির ভিতরে। ওর প্রথমে মনে হলো জোনাকি দেখেছে। কিন্তু ও জানে জোনাকিরা সোজাসুজি চলে না। মুসা আর রবিনকে জাগিয়ে দিল ও। দু’জনেই চোখ ঘষে, কিশোরের সঙ্গে হাঁটু গেড়ে তাঁবুর মুখের কাছে বসল।

আলোটা তখনও রয়েছে ওখানে, গাছ-পালার গায়ে লাফাচ্ছে।

‘কী হতে পারে ওটা?’ ফিসফিস করে বলল রবিন।

‘ফ্ল্যাশলাইট,’ জবাব দিল কিশোর।

‘এই মাঝ রাতে কে চোরের মত ঘুরে বেড়াবে?’ মুসার প্রশ্ন।

কিশোর হাত বাড়িয়ে তাঁবুর ফ্ল্যাপটা টেনে খুলল।

‘চলো গিয়ে দেখি,’ বলল।

‘মনে হয় জ্যাককে জাগানো দরকার,’ মুসা বলল। ‘এটা সেই জিন্দালাশটা হতে পারে!’

‘আমার ধারণা জিন্দালাশেরা ফ্ল্যাশলাইট নিয়ে ঘোরে না,’ বলল কিশোর।

সরু এক পথ ধরে ধীর পায়ে আলোটা লক্ষ্য করে এগোল তিন গোয়েন্দা। মেঘের সঙ্গে লুকোচুরি খেলছে চাঁদ। এই আলো ঢেলে দিচ্ছে তো এই আবার নেই।

ওদের চোখের সামনে দূরের আলোটা একবার উধাও হচ্ছে, তারপর আবার জ্বলে উঠছে, আবার হারিয়ে যাচ্ছে।

ওরা এখন যেখানে এসে পৌঁছেছে সেখানে তিনটি ট্রেইল পরস্পরকে ভেদ করে গেছে। ওরা ডানে-বাঁয়ে কিংবা সোজা যেতে পারে।

‘এখন কোনদিকে?’ রবিনের জিজ্ঞাসা।

‘মাঝখানেরটা দিয়ে গেলে মনে হয় আলোটার কাছে যাওয়া যাবে,’ বলল কিশোর।

‘খাইছে, রাস্তাটা সোজা গোরস্থানে গেছে!’ ভয়ার্ত কণ্ঠে ফিসফিস করে বলল মুসা।

‘আমরা মনে হয় কবরচোরকে ফলো করছি!’ ককিয়ে উঠল রবিন।

‘তাড়াতাড়ি করলে আমরা ওকে ধরতে পারব!’ বলল কিশোর। ‘আমি কাউকে ধরছি না!’ সাফ জানিয়ে দিল মুসা।

‘চলো এগোনো যাক,’ বলল কিশোর। আমরা কোন কিছু জানতে পারলে ফিরে গিয়ে জ্যাককে ডেকে তুলব। ও সেলফোনে পুলিস ডাকবে।’

ছেলেরা পা টিপে টিপে এগিয়ে চলল। মুসা ঠিকই বলেছিল। ট্রেইলের শেষে, চাঁদের আলোয় কবরফলক চমকাতে দেখল কিশোর।

ছেলেরা বিশাল এক ওক গাছের ছায়ায় দাঁড়িয়ে পড়ল, গোরস্থান থেকে ত্রিশ ফীট দূরে। চাঁদের আলো বেড়া আর কবরফলকগুলো স্পর্শ করেছে। শূন্য কবরদুটোর পাশে স্তূপাকারে মাটি রাখা। কোথাও কোন নড়াচড়া নেই।

‘আমি মনে হয় ভুল ভেবেছিলাম, ফিসফিস করে বলল কিশোর। ‘আমি শিয়োর ছিলাম-’

হঠাৎই কিশোরের মুখে হাতচাপা দিল মুসা। কিশোর শুনতে পেল সভয়ে আঁতকে উঠল রবিন।

একটা ফাঁকা কবর আলোকিত! ছেলেরা দেখতে পেল, দুটো হাত বেরিয়ে এল, তারপর গর্তের কিনারা চেপে ধরল।

এবার একটা মাথা উদয় হলো। মানুষটা যে-ই হোক মুখে ফ্ল্যাশলাইট ধরা। আলোর রশ্মির পাগলা নাচনের মধ্য দিয়ে এক ছায়ামূর্তি নিজেকে টেনে তুলল কবর থেকে।

নিঃশব্দে মাটিতে বসে পড়ল কিশোর, মুসা আর রবিন।

পাঁচ
কবরের প্রান্তে দাঁড়িয়ে থাকা লোকটা লম্বা। পরনে কালো পোশাক। মুখটা ছায়ার আড়ালে, তবে চাঁদের আলোয় মাথার চুল রূপালী দেখাচ্ছে। লোকটাকে পরিচিত লাগল কিশোরের চোখে।

প্যান্টের পা থেকে লাল মাটি ঝাড়ল লোকটা। এবার কব্জির উপর ফ্ল্যাশলাইটের আলো ফেলল, ক্ষণিকের জন্য আলোকিত হয়ে উঠল ঘড়িটা। এবার ঘুরে দাঁড়িয়ে হারিয়ে গেল গাছ-গাছালির আড়ালে।

‘কে-কে ওটা?’ প্রশ্ন করল মুসা।

‘নিঃসন্দেহে জিন্দালাশ নয়,’ বলল রবিন। ‘জিন্দালাশ ঘড়ি পরে না। ফ্ল্যাশলাইটও সাথে রাখে না।’

‘কবরের মধ্যে কী করছিল তাই ভাবছি,’ কিশোর বলল। ‘গিয়ে দেখব নাকি?’

‘খাইছে, না!’ হিসিয়ে উঠল মুসা। ‘গোরস্থানে ছোঁক-ছোঁক করছি এ-ই অনেক। কবরে নামা সম্ভব নয়!

‘চলো, জ্যাককে গিয়ে বলি,’ বলল রবিন।

ক্যাম্পসাইটে ফিরে এল ছেলেরা। জ্যাককে দোলনায় শুয়ে থাকতে দেখে স্বস্তিবোধ করল কিশোর।

‘এখন জাগানোর দরকার নেই। সকালে বলা যাবে, কিশোর।

ছেলেরা পা টিপে টিপে জ্যাকের পাশ কাটাল, তারপর গুড়ি মেরে তাঁবুতে ঢোকার জন্য হাঁটুতে ভর দিল।

‘ইন্টারেস্টিং কিছু দেখলে?’ জ্যাক আচমকা প্রশ্ন করল। ওরা তিনজনই চমকে উঠল।

‘আপনি জেগে আছেন?’ কিশোর বলল।

দোলনায় উঠে বসল জ্যাক।

‘আমার ঘুম খুব পাতলা,’ বলল সে। ‘কোথায় গিয়েছিলে তোমরা?’

‘আপনার সাথে কথা আছে,’ রবিন বলল। ‘গোরস্থানে একজনকে দেখেছি!’

‘তাই?’ দোলনা থেকে লাফিয়ে নামল জ্যাক। ওর পরনে কালো সোয়েট পোশাক। হাতা উপরে তুলে ঘড়ি দেখল। ‘এই মাঝরাতে গোরস্থানে কী করছিলে তোমরা?’

‘কেন জানি ঘুম ভেঙে যায় আমার,’ বলল কিশোর। ‘জঙ্গলের মধ্যে একটা আলো দেখে আমরা ঠিক করি ফলো করব।’

কিশোর চেয়ে রইল জ্যাকের দিকে। গোরস্থানে একটু আগে দেখা লোকটার সঙ্গে মিল আছে জ্যাকের। দু’জনেই লম্বা, পরনে কালো পোশাক। দু’জনের চুলই সাদা এবং হাতে ঘড়ি।

‘এক লোককে কবর থেকে বেরিয়ে আসতে দেখেছি!’ মুসা বলল। ‘ওটা জিন্দালাশ ছিল না, কারণ হাতে ঘড়ি ছিল, তাই না?’ বন্ধুদের উদ্দেশে বলল শেষের কথাগুলো।

কিশোরের দৃষ্টি স্থির হলো জ্যাকের মুখের উপর। জ্যাকের উপর গুপ্তচরগিরি করেনি তো ওরা? খালি কবরে জ্যাক কী করবে?

‘আপনার কি মনে হয় লোকটা কবরচোর?’ রবিনের প্রশ্ন।

‘ও কি মাটি খুঁড়ছিল?’ জ্যাক জানতে চাইল।

‘জানি না,’ বলল মুসা। ‘আমরা বেলচা-টেলচা কিছু দেখিনি।’

মুসা কিশোরের দিকে আঙুল তাক করল।

‘ও কবরে নামতে চেয়েছিল, আমি দিইনি!’

‘ঠিক করেছ,’ মুসাকে বলল জ্যাক। ‘কিন্তু আমাকে না জানিয়ে জঙ্গলে বের হওয়াটা বোকামি হয়ে গেছে। এরকম আর কোরো না, কেমন?’

মাথা ঝাঁকাল ছেলেরা।

‘ঠিক আছে, কিন্তু লোকটা কে হতে পারে?’ রবিন জিজ্ঞেস করল।

জ্যাক হাত-পা ছড়িয়ে হেলান দিয়ে বসল দোলনা ঝোলানো দুটো গাছের একটায়।

‘আমার অনুমান? গ্রামের একজন লোক গোরস্থান পাহারা দিচ্ছিল। ওরা মনে হয় পাহারাদার নিয়োগ করেছে, কবরচোররা যাতে আর কবর লুট করতে না পারে,’ বলল জ্যাক।

‘কিন্তু সে কবরে নেমে কী করছিল?’ মুসা জানতে চাইল।

শ্রাগ করল জ্যাক।

‘কোন ধারণা নেই,’ স্বীকার করল ও। ‘এখন এসব বাদ দিয়ে ঘুমালে কেমন হয়?’

জ্যাক নিজেকে টেনে তুলল দোলনায়। ছেলেরা গুড়ি মেরে তাঁবুতে ঢুকল, এবং কিশোর চেইন টেনে বন্ধ করে দিল ওটা। একটু পরে, চিত হয়ে শুয়ে তাঁবুর ছাদের দিকে চেয়ে রইল ও।

কিশোর মনে করার চেষ্টা করল ফ্ল্যাশলাইট অনুসরণ করার আগে জ্যাকের দোলনার দিকে ভাল করে চেয়েছিল কিনা। ওরা যখন বেরোয় তখন জ্যাক ওখানে ছিল কিনা জানে না কিশোর।

ঢোক গিলতে চেষ্টা করল ও, কিন্তু মুখের ভিতরটা কেমন শুকনো ঠেকল। কবরচোর কি ওদের তাঁবুর ঠিক বাইরেই দোলনায় শুয়ে ঘুমোচ্ছে?

সে রাতে ভাল ঘুম হলো না গোয়েন্দাপ্রধানের।

ছয়
তাঁবুর বাইরে কারও গান শুনে ঘুম ভাঙল কিশোরের। উঁকি মেরে দেখতে পেল জ্যাক কুলার দুটো খুলছে।

সূর্যের আলো পানিতে তেরছাভাবে পড়ে, গালফকে সোনা রঙে রাঙিয়েছে। সূর্যের সঙ্গে মিষ্টি গন্ধ নিয়ে একটা বাতাস এসেছে। চমৎকার এক সকাল। কিশোরের খিদে পেয়েছে।

কিশোর স্নিকার্স পরার সময়, গত রাতের কথা ভাবল। হেসে উঠল ও। কবরে যে নেমেছিল সে জ্যাক হতে পারে না। কোনভাবেই না।

কিশোর মুসা আর রবিনকে কনুইয়ের আলতো গুঁতো দিয়ে জাগাল, এবার ফ্ল্যাপের চেইন খুলে তাঁবু ত্যাগ করল।

জ্যাকের পরনে এখন আবার শর্টস আর টি-শার্ট।

‘অ্যাই,’ কিশোরের উদ্দেশে চেয়ে হাসল সে। ‘আমার কাছে ফল আর জুস আছে। খিদে পেয়েছে?’

‘হ্যাঁ, পেট গুড়-গুড় করছে,’ বলল কিশোর।

‘আমারও!’ বলে ওদের সঙ্গে যোগ দিল মুসা। এরপর বেরিয়ে এল রবিন।

জ্যাক খাবার বয়ে নিয়ে গেল এক ফ্ল্যাট-বটম নৌকার কাছে। ওটাকে টেবিল হিসেবে ব্যবহার করবে। খাওয়ার সময় সাগরের পানির দিকে দৃষ্টি প্রসারিত করল ওরা।

‘দেখো,’ বলল জ্যাক, তীরের দিকে আঙুল তাক করল। পানির কিনারায় বসে এক মা কাঠবিড়ালি আর দুটো ছানা। হাত-মুখ ধুয়ে ফের গাছে ফিরে গেল ওরা।

‘এলিগেটরের বাসা কখন দেখব আমরা?’ মুসা প্রশ্ন করল।

ঘড়ি দেখল জ্যাক।

‘শীঘ্রি। তবে আগে মির্নার সাথে দেখা করব। কোন অসুবিধে নেই তো?’ প্রশ্ন করল। ‘কালকে ওকে চিন্তিত মনে হলো।’

‘অসুবিধে কীসের?’ বলল কিশোর। ‘কিন্তু তাঁবু আর এগুলো কী করব?’

‘পরে দেখব, বলল জ্যাক।

‘মিনাকে কি বলবেন কাল রাতে আমরা কী দেখেছি?’ রবিন প্রশ্ন করল।

জ্যাক ক’মুহূর্ত নীচের ঠোঁট কামড়াল।

‘আমার ধারণা মত ওটা যদি গ্রামবাসীদের কেউ হয়ে থাকে তবে মির্না জানবে,’ বলল সে। কিন্তু আমি অবশ্যই ঘটনাটা তাকে জানাব।’

ওরা এবার ছোট্ট গ্রামটার দিকে হাইক করে চলল। মির্নাকে পাওয়া গেল, বাগানের আগাছা সাফ করছিল।

জ্যাকের দিকে মুখ তুলে চাইল সে।

‘সবাই গোরস্থানে,’ বলল।

‘দেখতে এলাম তুমি কেমন আছ,’ জ্যাক বলল তাকে। বারান্দার কিনারায় বসল মির্না। পিঠ খাড়া করে হাত থেকে মাটি ঝাড়ল।

‘আমার বন্ধু বো এখান থেকে চলে যেতে চায়। লুট হওয়া একটা কবর ওর বাবার,’ জ্যাকের দিকে চকিতে চাইল ও। ‘আমিও ভয় পাচ্ছি।’

ঠিক এসময় জ্যাকের সেল ফোন বেজে উঠল।

ও জবাব দিল, শুনল, তারপর বলল, ‘ঠিক আছে, আমি একটু পরেই আসছি।’

‘আজকেই বাচ্চা হবে?’ কিশোর প্রশ্ন করল।

‘জানি না, তবে আমার বউ বলছে ওর অদ্ভুত অনুভূতি হচ্ছে, বলল জ্যাক। ‘ডাক্তারের কাছে যেতে চায়। তোমাদেরকে হোটেলে ফিরিয়ে নিয়ে গেলে কোন অসুবিধে নেই তো? পরে তোমাদেরকে তুলে নেব ওই এলিগেটরের বাসা দেখার জন্যে।’

‘ওরা আমার সাথে থাকতে পারে,’ প্রস্তাব করল মির্না। ‘তুমি বউয়ের সাথে দেখা করোগে যাও। তুমি না ফেরা পর্যন্ত ওরা এখানেই থাকুক।’

‘কি, থাকবে?’ জ্যাক প্রশ্ন করল।

‘নিশ্চয়ই,’ বলল রবিন। ‘কিন্তু আপনি আমার নানুকে জানিয়ে দিয়েন। পেইন্টিংয়ের সময় সাথে সেল ফোন রাখেন তিনি।’

মাথা ঝাঁকাল জ্যাক।

‘আমি ভ্যান থেকে তাঁকে ফোন করব,’ বলল।

ট্রেইল ধরে জগিং করে ফিরে চলল সে।

‘এক ঘণ্টার মধ্যে দেখা হচ্ছে!’ কাঁধের উপর দিয়ে চেঁচাল। ‘আমি বরং আগাছাগুলো সাফ করে ফেলি,’ মির্না বলল। পোশাকটা একটু তুলে নিয়ে হাঁটু গেড়ে বাগানে বসল। পায়ের তলা কালো হয়ে গেছে মাটি লেগে।

‘মিনা, আপনাদের কোন লোক কি গত রাতে গোরস্থান পাহারা দিতে গিয়েছিল?’ গোয়েন্দাপ্রধানের প্রশ্ন।

মহিলা বসে পড়ল।

‘কেন জিজ্ঞেস করছ?’

‘আহ্…জ্যাক জিজ্ঞেস করত, কিন্তু ভুলে গেছে,’ বলল কিশোর।

মাথা নাড়ল মির্না।

‘আমি জানি না। আমি বাগানে কাজ করি, তোমরা না হয় চারপাশটা একটু ঘুরে দেখো,’ বলল সে।

‘যদি হারিয়ে যাই?’ মুসা জিজ্ঞেস করল।

‘তা হলে আমি গিয়ে তোমাদের খুঁজে নেব,’ মির্না বলল। পকেটের গভীরে হাত ভরে ফিতে লাগানো একটা হুইস্ল্ বের করল। ‘আমার নাতি-নাতনীরা এখানে বেড়াতে এলে এটা ব্যবহার করে,’ বলে হুইসলটা ঝুলিয়ে দিল মুসার গলায়।

‘আপনার নাতি-নাতনীরা এখানে থাকে না?’ কিশোর জিজ্ঞেস করল।

মাথা নাড়ল মির্না।

‘আমার ছেলে পরিবার নিয়ে এখান থেকে চলে গেছে,’ নিজের সাদামাঠা কুঁড়ের দিকে তাকিয়ে বলল সে।

এক গোছা লেটুসের ভিতর থেকে একটা আগাছা টেনে বের করল মির্না।

‘যাও, খেলা করোগে,’ বলল।

ছেলেরা মির্নার কাছ থেকে বিদায় নিয়ে ফাঁকা জমিটার কিনারে হেঁটে এল।

‘আমি গোরস্থানে যেতে চাই,’ রবিন বলল।

‘খাইছে! কেন?’ মুসার প্রশ্ন।

‘তোমার কৌতূহল জাগছে না?’ জিজ্ঞেস করল রবিন। ‘নাকি তোমার বিশ্বাস কাল রাতে আমরা সত্যিই একটা জিন্দালাশ দেখেছি?’

‘জানি না এবং জানতে চাইও না,’ বলল মুসা। ‘ভীষণ ভয় পেয়েছি আমি।’

‘আরে, এখন তো দিনের বেলা, এত ভয়ের কী আছে? কে কবরে নেমেছিল সে ব্যাপারে আমরা হয়তো কোন ক্লু পেয়ে যেতে পারি, ‘ কিশোর বলল।

‘ঠিক আছে, যাব, কিন্তু আমাকে কবরে নামতে বোলো না!’ বলল মুসা।

গোরস্থানে যাওয়ার পথটা খুঁজে নিল ছেলেরা। ওখানে পৌছে দেখে জনা বারো গ্রামবাসী হাঁটুতে ভর দিয়ে ফাঁকা কবর দুটোর পাশে বসা। সবার মাথা নোয়ানো, এবং কারও মুখে কথা নেই।

‘ওরা মনে হয় প্রার্থনা করছে,’ ফিসফিস করে বলল কিশোর 1 ‘এসো এগোই।’

লোহার বেড়া অনুসরণ করে নিঃশব্দে এগোল ওরা।

সরু আরেকটি পথের সামনে চলে এল, অপর যে পথটা মির্নার কুঁড়ের দিকে গেছে এটি তার উল্টোদিকে।

পথটায় উঁকি দিল মুসা। ওর এক হাতে মির্নার হুইসল।

‘কী আছে ওখানে?’ কাঁপা গলায় প্রশ্ন করল।

‘সেটাই তো জানতে চাই,’ বলল রবিন।

এক সারিতে এগোল ওরা। সবার আগে রবিন, মুসা ওর ঠিক পিছনে-এজন্য রবিন একটু পরে হঠাৎই থেমে দাঁড়ালে প্রায় ওর গায়ের উপর হুমড়ি খেয়ে পড়তে যাচ্ছিল ও।

‘কী?’ রবিনের পাশে এসে দাঁড়িয়ে প্রশ্ন করল কিশোর।

রবিন মুখে কিছু বলল না। মাটির দিকে তর্জনী নির্দেশ করছে।

এবার কিশোর আর মুসাও দেখতে পেল। ভেজা ভেজা লাল কাদার উপরে প্রকাণ্ড এক পায়ের ছাপ আবিষ্কার করেছে রবিন

‘খাইছে!’ গুঙিয়ে উঠল মুসা। ‘জিন্দালাশের পা!’

সাত
‘ওই যে দেখো, আরেকটা!’ বলে উঠল কিশোর, পথের সামনের দিকে আঙুল ইশারা করল। ‘আরও একটা!’

‘কার পায়ের ছাপ তাই ভাবছি,’ রবিন বলল। হাঁটু গেড়ে বসে একটা আঙুল রাখল ছাপের মধ্যে। ‘এগুলো পায়ের পাতার ছাপ। কবরের ওই লোকটা খালি পা ছিল কিনা মনে আছে?’

শ্রাগ করল কিশোর। ছাপের পাশে নিজের পা রাখল।

‘আমার পায়ের প্রায় দ্বিগুণ!’

‘এসো এগুলোকে ফলো করি,’ বলল রবিন।

‘খাইছে,’ প্রায় ককিয়ে উঠল মুসা। ‘তুমি পাগল নাকি?’

‘তুমি জানতে চাও না এগুলো কার ছাপ?’ কিশোর প্রশ্ন করল। ‘কবরচোরের হতে পারে!’

‘এসো,’ বলে আবারও আগে বাড়ল রবিন।

ওরা ট্রেইল ধরে হাঁটছে, মাটি গাঢ় লাল থেকে বাদামি হয়ে প্রায় কালো হয়ে এল। নরম মাটিতে পদচিহ্ন খুঁজে পেতে কষ্ট হলো না ওদের।

মুসা হঠাৎই থমকে দাঁড়াল। বাতাসে নেকড়ের মতন নাক উঁচু করল।

‘খাবারের গন্ধ পাচ্ছি,’ বলল ও।

‘কীসের? হট ডগের?’ প্রশ্ন করল কিশোর।

মাথা নাড়ল মুসা।

‘মশলাদার কিছুর,’ বলল ও। ‘চিনির মত!

‘জঙ্গলে চিনি?’ জিজ্ঞেস করল কিশোর। ‘এখানে কোথাও রেস্টুরেন্ট থাকতে পারে।’

এসময় আচমকা থমকে দাঁড়াল রবিন। ঠোঁটে একটা আঙুল রাখল।

‘শশশ! শোনো!’ হিসিয়ে উঠল ও।

ক’সেকেণ্ড পরে ওরা সবাই কুঠার চালানোর শব্দ পেল। শব্দটা হয়েই চলেছে।

ওরা পরস্পর মুখ তাকাতাকি করল। রবিন হেঁটে চলল, অন্যরা অনুসরণ করল।

আলোকিত এক ফাঁকা জমিতে গিয়ে শেষ হয়েছে ট্রেইলটা। তিন গোয়েন্দা দাঁড়িয়ে পড়ে অবাক চোখে চেয়ে রইল। সামনে ছোট এক কেবিন। বাতিল জিনিসপত্র যেমন, পুরানো টিন, বেমানান বোর্ড, প্লাস্টিকের শীট, এমনকী গাড়ির জং ধরা এক হুড দিয়ে তৈরি।

বিশাল এক গাছ ছায়া দিচ্ছে বাড়িটাকে। এক ডাল থেকে ঝুলছে এক টায়ারের দোলনা। এখানে ছোট ছেলেপিলে থাকতে পারে, ভাবল কিশোর।

ওদের দিক পিঠ ফিরিয়ে দাঁড়ানো লম্বা এক লোক। হাতে কুঠার। মাথার চুল সাদা। পরনে লম্বা প্যান্ট আর লম্বা-হাতা শার্ট। প্যান্টের নীচে লম্বা-লম্বা পা রয়েছে অনুমান করল কিশোর।

লোকটা কুঠার মাথার উপরে তুলে নামিয়ে আনল এক গুঁড়ির উপরে। ভাঙা টুকরো দুটো তোলার জন্য ঝুঁকতেই, দেখতে পেল ছেলেরা লক্ষ করছে ওকে।

কিশোর চমকিত। ও বয়স্ক কোন লোক হবে মনে করেছিল। কিন্তু ওদের দিকে চেয়ে থাকা মুখটা মসৃণ। লোকটার চোখজোড়া বাদামি আর উষ্ণ। বয়স জ্যাকের কাছাকাছি।

‘হ্যালো,’

লোকটা বলল। কণ্ঠস্বর গভীর আর মৃদু। ‘তোমরা কি হারিয়ে গেছ?’

কিশোর মুখ খুলল।

‘না, আমরা… ঘুরে বেড়াচ্ছি,’ বলল ও।

‘কিছু খাবে? খিদে পেয়েছে?’ লম্বা লোকটা প্রশ্ন করল।

কাঠের গাদার পিছনে, গর্তের মধ্যে আগুন জ্বলছে।

অগ্নিশিখার উপরে কালো এক লোহার পাত্র চড়ানো, মশলাদার

খাবারের গন্ধে ম-ম করছে বাতাস।

‘আমরা এইমাত্র নাস্তা করে এসেছি,’ বলল রবিন। ‘তারপরও জিজ্ঞেস করেছেন বলে ধন্যবাদ, মিস্টার। ‘

‘আমার নাম বায়রন,’ লোকটি বলল।

‘আমি রবিন, আর এরা আমার বন্ধু কিশোর আর মুসা,’ বলল রবিন।

এক গাছের নীচে এক ইজেল দৃষ্টি কাড়ল কিশোরের।

‘আপনার আঁকা ছবি দেখতে পারি?’ প্রশ্ন করল ও।

‘ওকে,’ বলল বায়রন, মুখের চেহারা লাল।

ইজেলের কাছে হেঁটে গেল তিন বন্ধু। প্রাচীন এক লোহার বেড়া এঁকেছে বায়রন। বেড়ার উপরে এক গাছের ডাল থেকে ঝুলছে ধূসর স্প্যানিশ শ্যাওলা। চাঁদ আলো ছড়াচ্ছে, মৃদু আভায় আলোকিত করে তুলেছে দৃশ্যটাকে। বেড়ার ওপাশটা ফাঁকা।

‘এখনও শেষ হয়নি,’ বায়রন কিশোরের পিছন থেকে বলে, চমকে দিল গোয়েন্দাপ্রধানকে।

এত লম্বা লোক এতটা নিঃশব্দে হাঁটে কীভাবে? ভাবল কিশোর।

আট
‘আপনার ছবি তো দারুণ!’ বলে উঠল রবিন। ‘আমার টেরেসা নানু ও ছবি আঁকতে ভালবাসে।’

বায়রন মৃদু হাসল। মুখের চেহারা রক্তবর্ণ। ছোট বাগানটার দিকে হেঁটে গেল।

‘তোমরা স্ট্রবেরি ভালবাস?’ প্রশ্ন করল।

‘হ্যাঁ!’ বলল মুসা, এবং ছেলেরা বায়রনকে অনুসরণ করল। বাগানটা পরিপাটি করে সারি দিয়ে সাজানো। ছোট এক গাছের গায়ে ঠেস দিয়ে দাঁড় করিয়ে রাখা এক বেলচা আর এক আঁকশি। টমেটো, লেটুস, শসা আর অচেনা কয়েক পদের সব্জী দেখতে পেল কিশোর। বাগানের এক কোনা স্ট্রবেরির চারা দিয়ে ঠাসা।

বায়রন তিন গোয়েন্দাকে ফল খেতে বলল। বাগানে সাবধানে ঢুকল ওরা। উজ্জ্বল, লাল বেরি ছিঁড়ে নিতে লাগল।

হঠাৎ ওরা হুস করে এক শব্দ শুনল, এবং প্রকাণ্ড এক পেঁচা উড়ে এল গাছ থেকে। পাখিটা বায়রনের কব্জির উপর বসে হাত থেকে একটা স্ট্রবেরি তুলে নিল।

‘এর নাম বিল,’ বলল বায়রন।

‘খাইছে!’ বলে উঠল মুসা। ‘দারুণ!’

বায়রন ওর বাহু বাড়িয়ে দিল মুসার দিকে।

‘চাইলে আদর করতে পারো,’ সগর্বে বলল।

মুসা যখন বিলের গায়ে হাত বুলাচ্ছে, তখন রবিন কিশোরের বাহুতে খোঁচা দিল। কিশোর ওর দিকে চাইল, ক’ফীট দূরে রাখা বেলচাটার দিকে ভ্রূ দেখাল ও।

বেলচার কিনারাগুলোতে লাল কাদা মাখা।

বায়রন বিলকে বয়ে নিয়ে গেল সুপ পটের কাছে। ছেলেরা ওকে চামচে করে কিছু তুলে নিয়ে পাখিটাকে খাওয়াতে দেখল।

‘লাল মাটিটা গোরস্থানের মাটির মত!’ ফিসফিস করে বলল রবিন।

‘তাতে কী?’ আরেকটা স্ট্রবেরি তুলে নিয়ে বলল মুসা।

‘বায়রন হয়তো কবর খুঁড়ছিল,’ বলল রবিন, গলা খাটো রাখল। ‘এই বাগানের মাটি কালো, লাল নয়!’

মুখের সামনে থেমে গেল মুসার হাত। চোখ বুজে গিয়ে পরমুহূর্তে আবার খুলে গেল।

‘তার মানে…কাল রাতে কবরস্থানে হয়তো ও-ই গিয়েছিল!’

‘আস্তে!’ফিসফিসিয়ে বলল কিশোর। ‘আমি শিয়োর শুধু কবরস্থান নয়, এই এলাকার আশপাশেও লাল মাটি রয়েছে। কাল জ্যাকের ভ্যানের মেঝেতেও একই রঙের মাটি দেখেছি আমি।’

মুসা বায়রনের দিকে চোরা চাউনি হানল, লোকটা এখনও বিলকে খাওয়াচ্ছে।

‘কাল রাতে দেখা লোকটার মাথার চুল বায়রনের মত সাদা ছিল,’ ফিসফিস করে বলল। ‘আর ওর লম্বা লম্বা পাগুলো দেখো। গোরস্থানের কাছে যে পায়ের ছাপগুলো আমরা দেখেছি সেগুলো হয়তো ওরই।’

‘কোন প্রমাণ নেই,’ বলল কিশোর। নীচের ঠোঁটে চিমটি কাটল। কাল রাতে চাঁদের আলোয় দেখা জ্যাকের কথা মনে পড়ল ওর। জ্যাকের মাথার চুল সাদা দেখাচ্ছিল, ঠিক গোরস্থানের রহস্যমানবটির মত।

‘আমি অন্য চিন্তা করছি,’ শান্ত কণ্ঠে যোগ করল কিশোর।

ঠিক এসময় বায়রন মুখ তুলে চেয়ে ওদের উদ্দেশে হাসল।

‘আমার টায়ারে দোল খাবে?’ প্রশ্ন করল।

‘ন-না, ধন্যবাদ,’ রবিন বলল। ‘আমাদের ফিরতে হবে।’

বায়রন বিলকে ছুঁড়ে দিল বাতাসে এবং ওটা গাছ-পালার আড়ালে উধাও হয়ে গেল। এবার বায়রন ছেলেদের দিকে হেঁটে এসে পেল্লায় একটা হাত বাড়িয়ে দিল।

‘তোমাদের সাথে পরিচিত হয়ে খুব ভাল লাগল,’ বলল সে।

কিশোর বায়রনের হাত ঝাঁকিয়ে দিল।

‘আমাদেরও ভাল লেগেছে,’ বলল ও।

ট্রেইলের দিকে পা বাড়াল ওরা। বায়রন আর ওর কেবিন চোখের আড়াল হতেই দৌড় শুরু করল তিনজনে। পাঁচ মিনিট বাদে, থমকে দাঁড়িয়ে হাঁফাতে লাগল মির্নার ছোট্ট কুঁড়ের সামনে।

মির্না বারান্দায় বসে শর্টস ও টি-শার্ট পরা এক মহিলার সঙ্গে কথা বলছিল।

‘ভাল লাগল তোমাদের?’ প্রশ্ন করল মির্না।

‘হ্যাঁ!’ বলল মুসা। ‘বায়রন নামে লম্বা এক লোক আর তার পেঁচার সঙ্গে দেখা হয়েছে আমাদের।’

‘উনি আমাদেরকে ওঁর আঁকা পেইন্টিং দেখিয়েছেন,’ বলল রবিন। ‘উনি খুব ভাল আঁকেন।’

মাথা ঝাঁকাল মির্না।

‘প্রকৃতি থেকে রং তৈরি করে বায়রন,’ বলল। ‘বেরি জড় করে, শিকড় খোঁড়ে, যা পায় আরকী। ওগুলোকে মিশিয়ে আলাদা আলাদা রং তৈরি করে।’

মির্না মহিলার সঙ্গে ছেলেদের পরিচয় করিয়ে দিল

‘লুসি জ্যাকের বন্ধু,’ বলল। ‘ও তোমাদেরকে গাড়িতে করে হোটেলে পৌঁছে দেবে।’

লুসি ছেলেদের দিকে চেয়ে মৃদু হাসল।

‘জ্যাক ওর বউয়ের কাছে হাসপাতালে,’ জানাল। ‘মনে হচ্ছে বাচ্চাটা আজকেই হবে।’

মির্নাকে বিদায় জানিয়ে লুসিকে ট্রেইল ধরে অনুসরণ করল তিন গোয়েন্দা। খানিক দূর যেতেই এক লোককে ওদের দিকে আসতে দেখল। গাঁয়ের দিকে হন্তদন্ত হয়ে আসছে সে।

লুসি আর ছেলেদের দেখে থমকে দাঁড়াল লোকটা। তার মুখের চেহারা ঘর্মাক্ত আর লাল।

‘এপথ দিয়ে কি গ্রামে যাওয়া যায়?’ প্রশ্ন করল।

লোকটির মাথায় স্ট্র হ্যাট, পরনে ড্রেসি প্যান্ট আর স্ট্রাইপড শার্ট। তার ব্রিফকেস আর চকচকে কালো জুতো জঙ্গলে বেমানান দেখাচ্ছে।

হ্যাট পরে থাকা সত্ত্বেও লোকটিকে ঠিকই চিনতে পারল কিশোর। গতকাল হোটেলের রেস্তোরাঁয় ওদের কাছাকাছি বসেছিল সে। জঙ্গলে কী করছে লোকটা?

‘হ্যাঁ, সোজা চলে যান পাঁচ মিনিট,’ বলল লুসি। এবার যোগ করল, ‘কারও সঙ্গে দেখা করতে যাচ্ছেন?’

‘হ্যাঁ,’ বলে হনহন করে পা চালাল লোকটা।

‘আজব তো,’ লোকটা চলে গেলে বলল লুসি। খলখল করে হাসল। ‘লোকটা সেলসম্যান হলে কিছু বিক্রি করতে জান কাবার হয়ে যাবে ওর!’

হেঁটে চলল ওরা। জিন্দালাশের চিহ্নটা পেরোনোর সময় কিশোর লুসিকে ওটার কথা জিজ্ঞেস করল।

‘আমার কোন ধারণা নেই এর মানে কী, কিংবা কে এটা এখানে পুঁতেছে,’ বলল লুসি।

‘জ্যাকের ধারণা কেউ ঠাট্টা করেছে,’ বলল নথি।

‘ব্যাপারটা মজার নয়,’ বলল লুসি। ‘এখানে যারা বাস করে তাদের অনেকেই জিন্দালাশে বিশ্বাস করে।’

নয়
লুসি ছেলেদেরকে নামিয়ে দিলে, ওরা হোটেলে ঢুকে পড়ল।

‘বায়রনের ব্যাপারে কী করব আমরা?’ মুসার প্রশ্ন। ‘ আমার ধারণা ও ওই কবরগুলো খুঁড়েছে, এবং কাল রাতে গোরস্থানে আমরা মনে হয় ওকেই দেখেছি!’

‘চলো উপরে গিয়ে কথা বলি,’ শান্ত কণ্ঠে বলল কিশোর।

এলিভেটরে চড়ল ওরা। ওদের তলায় ওঠার পর, রবিন নানুর সঙ্গে যে রূমটায় থাকছে সেটার তালা খুলল।

‘আমার যা ধারণা তা হলো এই,’ কার্পেটে বসে বলল কিশোর। ‘কাল রাতে গোরস্থানে আমরা যে লোকটাকে দেখেছি সে হয়তো কবর দুটো খুঁড়েছে, কিন্তু শিয়োর তো হতে পারছি না।’

মুসা আর রবিন ধপ করে কিশোরের পাশে বসে পড়ল।

‘আমরা এ-ও জানি না যাকে দেখেছি সে বায়রন কিনা,’ বলে চলল কিশোর।

‘আমার ধারণা বায়রন। আর কে হবে?’ বলল মুসা।

‘যদি জ্যাক হয়?’ কিশোর জবাব চাইল। ‘ও লম্বা এবং ওর মাথার চুল গোরস্থানের লোকটার মত সাদা।’

‘জ্যাক? কিন্তু ও তো দোলনায় শুয়ে ঘুমোচ্ছিল,’ বলল নথি।

‘আমরা যখন বেরোই তখন কি ওকে দেখেছিলাম?’ কিশোর জিজ্ঞেস করল। ‘আমরা যখন ঘুমিয়ে ও হয়তো তখন গোরস্থানে গেছিল এবং আমাদের আগে হয়তো ক্যাম্পসাইটে ফিরে এসেছে।’

মুসা মাথা নাড়ল।

‘জ্যাক কবরে নামতে যাবে কেন?’ জিজ্ঞেস করল।

‘জানি না,’ বলল কিশোর। ‘তবে বায়রন কেন নামবে তাও জানি না।’

‘সাদা চুলের আরেকজনের কথা মনে পড়ছে আমার,’ বলল রবিন।

কিশোর আর মুসা ওর দিকে চাইল।

‘লুসির সাথে থাকার সময় ট্রেইলে যাকে দেখেছি,’ বলল রবিন। ‘মাথায় হ্যাট ছিল, কিন্তু মাথার চুল অনেকটা ধূসর সাদাটে।’

‘আরও একটা ব্যাপার আছে,’ কিশোর বলল। ‘কালকে আমরা যখন টেরেসা নানুর সঙ্গে বসে লাঞ্চ করছিলাম তখন ও আর আরেকজন লোক রেস্টুরেন্টে বসে ছিল!’

‘তো?’ বলল মুসা।

‘আমরা যখন জিন্দালাশ নিয়ে কথা বলছিলাম তখন ওদেরকে খুব আগ্রহী দেখাচ্ছিল,’ বলল কিশোর।

হেসে উঠল মুসা।

‘জিন্দালাশের কথায় সবাই আগ্রহী হবে।’

ঠিক এসময় ছেলেরা হলওয়ে থেকে মৃদু এক থপ শব্দ শুনতে . পেল। জমে গেল ওরা। ডোরনবের দিকে চেয়ে রয়েছে। ধীরে ধীরে ঘুরছে ওটা।

দরজাটা হাট হয়ে খুলে গেল এবং টেরেসা নানু ভিতরে পা রাখলেন।

‘কী ব্যাপার রে?’ পেইন্ট বক্স রেখে প্রশ্ন করলেন তিনি। ‘ভূত দেখেছিস নাকি?’

‘নানু, তুমি আমাদের ভয় পাইয়ে দিয়েছ!’ চেঁচিয়ে উঠল রবিন। ‘আমি? আমি নিরীহ এক বুড়োমানুষ! তো জ্যাকের সাথে রাত কেমন কাটল?’ প্রশ্ন করলেন তিনি।

‘দারুণ, নানু,’ বলল রবিন। ‘আমরা জানার চেষ্টা করছি কবরগুলো কে লুট করল।’

টেরেসা নানু বিছানায় বসে পা ঝাড়া দিয়ে স্যাণ্ডেল খুললেন।

‘আমি কি কোন সাহায্য করতে পারি?’ প্রশ্ন করলেন।

রবিন টেরেসা নানুকে রাতে গোরস্থানে যাওয়া এবং এক লোককে

কবর থেকে বেরিয়ে আসতে দেখার কথা খুলে জানাল।

‘বলিস কী! জ্যাক জানে?’ বললেন নানু।

‘হ্যাঁ,’ জানাল কিশোর। ‘ও বলল গাঁয়ের কোন পাহারাদার হবে হয়তো।’

‘কিশোরের ধারণা লোকটা জ্যাক,’ বলল মুসা।

‘আমি বলিনি ওটা জ্যাক,’ বলল কিশোর। ‘বলেছি হতে পারে। গোরস্থানের লোকটা লম্বা ছিল, মাথায় সাদা চুল, গায়ে কালো কাপড়। ঠিক জ্যাকের মতন।’

‘এবং ঠিক বায়রনের মত,’ বলল মুসা।

মুসার দিকে চাইলেন টেরেসা নানু।

‘এই বায়রনটা কে?’ প্রশ্ন করলেন।

‘জ্যাক আজ সকালে ওর বউকে হাসপাতালে নিয়ে যাওয়ার পর তার সাথে দেখা হয় আমাদের,’ বলল রবিন।

‘হ্যাঁ, জ্যাক আমাকে ফোন করে জানায় তোরা গাঁয়ে মিনা স্যাঞ্চেজ নামে এক মহিলার কাছে থাকবি,’ ওর নানু বললেন। কিন্তু তোরা ঠিক করিস গোরস্থানটা দেখতে যাবি, তাই না?’

‘আমরা সূত্র খুঁজতে চেয়েছিলাম,’ বলল রবিন। কিন্তু গাঁয়ের লোকজন সব ভিড় করে ছিল ওখানে, তাই আমরা কিছু পায়ের ছাপ ফলো করি। ওগুলো আমাদেরকে জঙ্গলের মধ্যে এক কেবিনের কাছে নিয়ে যায়। ওখানে আমরা বায়রন আর ওর পেঁচার দেখা পাই।’

‘আমার মনে হয় আমরা বায়রনকেই গোরস্থানে দেখেছিলাম, ‘ বাধা দিয়ে বলল মুসা। ‘ও মনে হয় কফিনগুলো চুরি করেছে, কারণ গোরস্থানের মত লাল মাটি লেগে ছিল ওর বেলচায়!’

সবশেষে, রবিন পথে দেখা হওয়া লোকটার কথা জানাল ওর নানুকে।

‘ওই লোকটা হতে পারে,’ বলল ও। ‘ওর মাথার চুলও সাদা, এবং লোকটাকে গ্রামের ব্যাপারে খুব আগ্রহী দেখাল।’

কিশোর উল্লেখ করল একটা লোক গতকাল ওদের কাছাকাছি বসে লাঞ্চ করছিল।

‘আমার ধারণা আমরা কী বলি শোনার চেষ্টা করছিল,’ বলল ও। ‘যাকগে। তোমরা তিনজন লোকের কথা বলেছ যারা লম্বা এবং যাদের মাথার চুল সাদা,’ টেরেসা নানু বললেন। ‘তাদের একজন গত রাতে দেখা তোমাদের সেই লোকটা হতে পারে। একটা ব্যাপার বুঝতে পারছি না ওই গোরস্থানে ওদের কারও এত আগ্রহ কীসের।’

‘আমার এই মাত্র একটা কথা মনে হলো,’ বলল কিশোর। ‘আমরা যখন জ্যাকের সাথে হেঁটে পানির কাছে যাই তখন ও বলেছিল ও ওখানকার একটুকরো জমি কিনতে চায়।’

সবার দৃষ্টি কিশোরের উপর স্থির।

‘জ্যাক নিজেই যদি সাইনটা লাগিয়ে থাকে আর কবর খুঁড়ে গ্রামবাসীদের ভয় দেখানোর চেষ্টা করে?’ কথার খেই ধরল কিশোর। ‘ওরা ভয় পেয়ে চলে গেলে ও হয়তো সস্তায় ওদের জমি কিনতে পারবে।

দশ
‘আমার এখনও ধারণা কাজটা বায়রনের,’ বলল মুসা। তিনটে আঙুল তুলল ও। ‘এক, ওর বেলচায় লাল মাটি। দুই, বিশাল পায়ের ছাপগুলো হয়তো ওর। তিন, ও একজন পেইন্টার, কাজেই ও হয়তো ওই সাইনটা এঁকে থাকতে পারে।’

‘বায়রন ছবি আঁকে?’ টেরেসা নানু প্রশ্ন করলেন।

‘আমরা একটা মাত্র ছবি দেখেছি,’ বলল রবিন, ‘তবে কাজটা প্রশংসা করার মত।’

টেরেসা নানু স্যাণ্ডেলের দিকে হাত বাড়ালেন।

‘জ্যাক কবর চুরির সাথে জড়িত ভাবতে পারছি না আমি, ‘ বললেন তিনি। ‘কিন্তু আমি এই বায়রনের সাথে দেখা করতে চাই!’

হোটেলের সামনে এক ট্যাক্সি থামাল ওরা। কিশোর ড্রাইভারকে বলল ওরা ওল্ড ফরেস্ট ট্রেইলে যেতে চায়।

‘বসো!’ বলল মহিলা ড্রাইভার, শেষ বিকেলের যানবাহনের ভিড় ভেদ করে মসৃণ গতিতে এগিয়ে চলল ট্যাক্সি।

দশ মিনিট বাদে, টেরেসা নানু ড্রাইভারকে ভাড়া মিটিয়ে দিলেন।

‘আমাদেরকে এক ঘণ্টা পর তুলে নিতে পারবেন?’ প্রশ্ন করলেন।

‘নিশ্চয়ই,’ জানাল ড্রাইভার। হাত নেড়ে চলে গেল।

টেরেসা নানু সামনের অন্ধকার, ঘন বনভূমির দিকে চাইলেন।

‘তোরা শিয়োর এখানে ট্রেইল আছে?’ জিজ্ঞেস করলেন।

মুসা তাঁকে প্লাকটা দেখাল।

‘সাপ নিয়ে দুশ্চিন্তা করবেন না!’ সাহসের সঙ্গে বলল।

‘তুমি না বললে সাপের কথা মাথাতেই আসত না!’ টেরেসা নানু বললেন।

এবার ট্রেইল হাইক করার সময় সবার সামনে থাকল মুসা। জিন্দালাশের সাইনটার সামনে এসে থেমে দাঁড়াল ওরা।

‘ব্যাপারটা অদ্ভুত,’ টেরেসা নানু বললেন। ‘কেউ একজন চায় লোকে ভাবুক এখানে জিন্দালাশ আছে।’

‘কাজটা যে কবর খুঁড়েছে তারই!’ বলল রবিন।

মাথা ঝাঁকালেন টেরেসা নানু।

‘আমারও তাই মনে হয়।’

ওরা হাইক করে শীঘ্রি মির্নার গাঁয়ে পৌঁছে গেল। আশপাশে কাউকে দেখতে পেল না ওরা।

‘দেখো, ওরা সবাই বড় কুঁড়েটায়,’ বলল কিশোর। তর্জনী তাক করল সবচাইতে বড় বাসাটার দিকে।

দরজাটা খোলা। বেঞ্চিতে লোকজনকে বসে থাকতে দেখা গেল। কে যেন জোরাল গলায় কথা বলছে।

‘ওরা মনে হয় মীটিং করছে,’ বলল রবিন। ‘হয়তো খোঁড়া কবরগুলো নিয়ে কথা বলছে।’

‘বায়রনের কেবিন কি এখান থেকে অনেক দূরে?’ টেরেসা নানু জানতে চাইলেন।

‘না,’ বলে আঙুল নির্দেশ করল কিশোর। ‘ওই ট্রেইলটা চলে গেছে গোরস্থানের দিকে, তারপর ছোট এক পথ ধরলে বায়রনের কুটির।’

তিন বন্ধু টেরেসা নানুকে ট্রেইল ধরে নিয়ে চলল। ছোট্ট গোরস্থানটার কাছে থামল তারা।

‘কবরগুলো খুঁড়তে খুব পরিশ্রম করতে হয়েছে,’ মন্তব্য করলেন টেরেসা নানু, ফাঁকা গর্ত দুটোর পাশে লাল মাটির স্তূপ-সেদিকে ইঙ্গিত করলেন।

‘দেখো, নানু, বায়রনের বেলচায় আমরা এই একই মাটি দেখেছি,’ বলল নথি।

‘হ্যাঁ, তবে আমার ধারণা লাল মাটি অন্যখানেও পাওয়া যায়,’ টেরেসা নানু বললেন।

হেঁটে চলল ওরা। ক’মিনিট বাদে বায়রনের কেবিনের পিছনে গাছ-পালার জটলায় থেমে দাঁড়াল সবাই।

‘ওরা কোথায়?’ ফিসফিস করে বলল রবিন। উঁকি দিল এক গাছের গুঁড়ির আড়াল থেকে।

‘ওর দরজায় গিয়ে টোকা দিলেই তো হয়,’ ওর নানু বললেন।

খিলখিল করে হেসে উঠল মুসা।

‘ওর ঘরে দরজা আছে কিনা কে জানে,’ বলল।

‘এসো,’ বলল কিশোর। সূর্যালোকে পা রাখল। কেবিন ঘুরে এগোল ওরা চারজন।

হাতে ব্রাশ নিয়ে ইযেলের সামনে দাঁড়িয়ে ছিল বায়রন। ইয়েলের ট্রেতে ছোট ছোট রঙের জার সারি দিয়ে রাখা।

‘হাই, বায়রন,’ বলল কিশোর।

ঝট করে ঘুরে দাঁড়াল বায়রন। ওর চিবুকে সাদা রঙের ফোঁটা লেগে রয়েছে। ছেলেদেরকে দেখে মুখে চওড়া হাসি ফুটল।

‘ইনি আমার টেরেসা নানু,’ রবিন জানাল বায়রনকে।

বায়রন একটা কাপড় তুলে নিল রং মোছার জন্য। একটা হাত বাড়িয়ে দিয়ে বলল, ‘হ্যালো, আপনার সাথে পরিচিত হয়ে খুশি হলাম।’

‘আমি আপনার কথা অনেক শুনেছি,’ উষ্ণ হেসে বললেন টেরেসা নানু। ‘আপনার পেইন্টিংটা দেখতে পারি?’

লজ্জা পেল বায়রন।

‘বাসায় আরও ভাল ভাল ছবি আছে,’ জানাল।

ওরা সবাই বায়রনের ছবিগুলো দেখল। আজ সকালের পর থেকে বায়রন আরও কিছু যোগ করেছে। বেড়ার ভিতরে কবরফলক এঁকেছে ও। কিশোর এবার লোহার বেড়াটাকে চিনতে পারল।

ওটা গোরস্থানের বেড়া।

‘আপনি দারুণ ছবি আঁকেন,’ টেরেসা নানু বললেন বায়রনকে।

‘এটা গোরস্থান, তাই না?’ কিশোর জিজ্ঞেস করল বায়রনকে।

 লম্বা লোকটি সায় জানাল।

‘আমার ওখানে ভাল লাগে,’ বলল।

‘প্রায়ই যান নাকি ওখানে?’ কিশোরের প্রশ্ন।

‘বিল রাতের বেলা ইঁদুর ধরে,’ বায়রন বলল। ‘আমি কখনও কখনও ওর সাথে যাই। গোরস্থানে গিয়ে চুপচাপ বসে থাকি। কী শান্ত জায়গাটা! খুব ভাল লাগে।’

‘কাউকে কখনও গোরস্থানে খোঁড়াখুঁড়ি করতে দেখেছেন?’ কিশোর জানতে চাইল।

হঠাৎই মুখের চেহারা লাল হয়ে গেল বায়রনের। ব্রাশটা নামিয়ে রাখল সে।

‘আমি ওটা চুরি করিনি,’ বলল ও।

‘কী?’ প্রশ্ন করল রবিন।

বায়রন কেবিনে গিয়ে ঢুকল এবং একটু পরে হাতে কিছু একটা নিয়ে বেরিয়ে এল। ওটা পুরুষদের চামড়ার ওয়ালেট।

‘গত সপ্তাহে গোরস্থানের পাশে বসে ছিলাম। আঁধারে শিকার করছিল বিল,’ বায়রন বলল। ‘দুটো লোক এসে কবর খুঁড়ল। কফিনগুলো বয়ে নিয়ে গেল তারা। ওরা চলে যাওয়ার পর মাটিতে এটা কুড়িয়ে পাই আমি। ওরা ফিরবে মনে করে রেখে দিয়েছি, কিন্তু ওরা আর আসেনি।’

‘খাইছে! তারমানে গত রাতে লোকটা গোরস্থানে তার ওয়ালেট খুঁজছিল!’ বলে উঠল মুসা।

টেরেসা নানু ওয়ালেটটা নিয়ে ভিতরে চাইলেন।

‘বাহ্, বিজনেস কার্ডে লোকটার ছবিও আছে দেখছি,’ বললেন। সাদা কার্ডটার দিকে চাইল ছেলেরা।

জে ফ্রিস্ক নামটা কালো, বড় হরফে লেখা। নামের নীচে লেখা: ল্যাণ্ড ডেভেলপার। সঙ্গে ফোন নম্বর আর ই-মেইল ঠিকানাও রয়েছে।

নামের পাশে ছোট্ট এক ছবি। যে লোকটিকে ওরা পথে অতিক্রম করেছিল তার।

‘বুঝেছি,’ বলল কিশোর। ‘এই লোকটা কবর খুঁড়ে গ্রামবাসীদের ভয় দেখাতে চেয়েছে, তারা যাতে জমি বেচে দেয়!’

‘এবার সব কিছু খাপে খাপে মিলে গেল!’ মুসা বলল। ‘এই ফ্রিস্ক লোকটাই জিন্দালাশ! ও-ই সম্ভবত সাইনটা বসিয়েছে!’

‘এখন কী করা?’ কিশোরের প্রশ্ন।

টেরেসা নানু ঝট করে সেল ফোনটা বের করলেন। ইনফর্মেশনে ডায়াল করে বললেন, ‘নিউ অর্লিয়েন্স পুলিস ডিপার্টমেণ্ট, প্লিজ।’

এগারো
পরদিন সকালে, নাস্তার পর ছেলেদের তুলে নিল জ্যাক। রবিন আজকে গোলাপী পোশাক পরেছে।

‘দেখে মনে হচ্ছে সূর্য উঠছে,’ জ্যাক বলল ওকে।

‘ধন্যবাদ, জ্যাক,’ রবিন বলল। ‘তোমার বাচ্চা জন্মেছে?’

‘হ্যাঁ!’ গর্বিত বাবা বলল। ‘ছোট্ট সুন্দর এক মেয়ে। রবিনা আর ওর মা এখন ঘুমোচ্ছে, কাজেই আমরা এখন এলিগেটরের বাসা দেখতে যাব।’

আধ ঘণ্টা পরে, পানির কাছে ঝোপটার মধ্যে ঝুঁকে বসে থাকতে দেখা গেল তিন গোয়েন্দাকে। জ্যাক বিনকিউলার নিয়ে এসেছে, এবং ওরা পালা করে মা এলিগেটরকে দেখছে।

লম্বা নাকটা বাসার দিকে তাক করে আধো পানিতে শুয়ে রয়েছে ওটা। গেটরটার রুক্ষ চামড়া কালচে-সবুজ, ট্রাকের টায়ারের মত এবড়োখেবড়ো।

‘কোন বাচ্চা তো দেখছি না,’ ফিসফিস করে বলল মুসা।

‘এখনও ডিম ফোটেনি,’ বলল জ্যাক, গাছ-পালার দিকে তর্জনী নির্দেশ করল। ‘ওই স্তূপটা ওর বাসা। ডিমগুলো ভিতরে লুকানো আছে।’

‘ও বাসায় বসে তা দিচ্ছে না কেন?’ প্রশ্ন করল রবিন। ‘ডিমগুলো তো ঠাণ্ডা হয়ে যাবে।’

‘পচা গাছ-পালা ডিমগুলোকে গরম রাখে,’ ব্যাখ্যা করল জ্যাক। ‘মা গেটর পানির দিকে লক্ষ রাখছে যদি কোন খাবার সাঁতরে যায়।’

অতিকায় মা গেটর কাঠের গুঁড়ির মত নিথর পড়ে রয়েছে। মুখ সামান্য খোলা, মাঝে মধ্যে চোখ পিটপিট করছে।

‘কবরগুলো কে চুরি করেছে সেটা বের করে কাজের কাজ করেছ তোমরা,’ বলল জ্যাক। ‘গাঁবাসী কফিনগুলো আবার কবর দিয়েছে এবং অনুষ্ঠানটা উদ্‌যাপন করেছে। পুলিসরা দুই ডেভেলপারকে ধরেছে জেরা করার জন্যে। ওরা আর মানুষকে ভয় দেখাতে পারবে না।’

‘আপনার কি ধারণা গ্রামবাসী তাদের জমি বেচবে?’ কিশোর প্রশ্ন করল।

‘শেষ পর্যন্ত হয়তো বেচত,’ জ্যাক বলল। ‘লুট হওয়া কবরগুলো যদি ওদেরকে ভয় দেখাতে না পারত তবে বদমাশরা হয়তো অন্য রাস্তা ধরত। ওরা লোভী লোক। এখানে হাইরাইজ বানাতে চেয়েছিল।’

‘বায়রন যদি ওর পেঁচাকে নিয়ে বের না হত তা হলে লোকগুলোকে দেখতে পেত না,’ বলল মুসা। ‘কিংবা ওই ওয়ালেটটাও খুঁজে পেত না।’

মৃদু হাসল জ্যাক।

‘বায়রন মির্নাকে বলেছে ওর বাবা-মা ওকে আট বছর বয়সে ত্যাগ করার পর থেকেই একা ও। কখনও স্কুলে যায়নি, জঙ্গলেই বেড়ে উঠেছে। মির্নার কুঁড়ের কাছে মিনা আর গ্রামবাসীরা ওকে একটা কুঁড়ে বানিয়ে দিচ্ছে। ও এখন থেকে ওদের সাথে থাকবে।’

‘বায়রন আমার নানুকে ওর একটা পেইন্টিং উপহার দিয়েছে, ‘ বলল রবিন। ‘নানু ওটা এক আর্ট গ্যালারির মালিককে দেখিয়েছে। উনি বলেছেন বায়রন নাকি ছবি বেচে লালে লাল হয়ে যাবে!’

ঠোঁটে আঙুল রাখল জ্যাক।

‘শোনো,’ ফিসফিস করে বলল।

বাসা থেকে চড়া, কর্কশ ডাক আসছে শুনতে পেল ওরা।

‘এবার দেখো,’ বলল জ্যাক।

মা এলিগেটর স্তূপের দিকে সরে যাচ্ছে। ওখানে পৌছনোর পর গাছ-পালার সবচাইতে উঁচু স্তরটা আঁচড়ে সরিয়ে দিল।

পঁচিশ-ত্রিশটা সবুজ-হলুদ এলিগেটর তাদের ডিম ফুটে বেরিয়ে আসছে। নিজেদেরকে কিলবিল করে মুক্ত করার পর, এঁকেবেঁকে মার দিকে এগোল ওরা।

‘ভাল করে দেখো,’ আস্তে করে বলল জ্যাক।

মা এলিগেটর মাটিতে শরীর পেতে দিয়ে মুখ হাঁ করল। ছানাগুলো হাঁচড়েপাঁচড়ে তার নীচের চোয়াল গলে ঢুকে পড়ল সোজা মুখের ভিতরে!

‘খাইছে, খেয়ে ফেলবে নাকি?’ মুসার প্রশ্ন।

হেসে উঠল জ্যাক।

‘না, এভাবেই এলিগেটর আর কুমীররা তাদের বাচ্চাদের রক্ষা করে,’ বলল ও। ‘মার মুখের ভেতরে ওরা নিরাপদ।’

‘কীসের থেকে রক্ষা করে?’ নিজের পালা এলে বিনকিউলারে চোখ রেখে বলল রবিন।

‘এলিগেটরের ছানা খাওয়ার মত অনেক শত্রু আছে,’ বলল জ্যাক। ‘রেকুন, পোসাম, হেরন, আরও অনেক। মা যখন ভাববে এখন নিরাপদ, তখন মুখ হাঁ করে ছানাদের বের করে দেবে।’

ওরা চারজন নিঃশব্দে পিছু হটে ট্রেইলের দিকে পা বাড়াল।

‘উম, লাঞ্চের কথা শুনে আমার খিদে পেয়ে গেছে,’ হাইক করার সময় বলল মুসা।

‘মুসা, কেউ লাঞ্চের কথা বলেনি,’ বলল কিশোর। দাঁত বের করে হাসল মুসা। ‘এই তো বললে!’ বলে উঠল ও।
এক
লম্বা, গা ছমছমে পথটা ধরে হেঁটে চলেছি আমি। চারপাশ থেকে

ঘিরে রেখেছে বড় বড় গাছ।

আমি এখানে একা।

আমার বন্ধুরা কোথায় গেল?

‘কিশোর?’

‘মুসা?’

চিৎকার করে ডাকলাম।

কিন্তু ফিরে এল শুধু আমার ডাকের প্রতিধ্বনি।

কেউ জবাব দিল না।

মরিয়া হয়ে আবার চারপাশে তাকালাম।

কাউকে দেখলাম না।

নেই ওরা।

গায়ে কাঁপুনি শুরু হলো আমার।

সামনে উজ্জ্বল আলো চোখে পড়ল। মোড়ের কাছে।

কীসের আলো?

জানি না! হয়তো এখান থেকে, এই জঘন্য ভয়াল জগৎ থেকে বেরোনোর পথ।

আলোর দিকে এগোলাম।

হাসির শব্দ শোনা গেল! অট্টহাসি!

‘কিশোর! মুসা!’ চিৎকার করে আবার ডাকলাম।

এবারও কোন জবাব পেলাম না।

আশ্চর্য! গেল কোথায় ওরা? আমিই বা এখানে এলাম কী করে? ছিলাম তো শহরের সবচেয়ে আধুনিক শপিং মলটাতে! সেখান থেকে এসে পড়েছি এই ঘন বনে! কী করে?

জোরাল একটা কণ্ঠস্বর গমগম করে উঠল, ‘রবিন! রবিন মিলফোর্ড! আমার হাত থেকে মুক্তি নেই তোমার। হাহ্ হাহ্ হাহ্!’

‘না, ছাড়ো আমাকে! রেহাই দাও! কী চাও তুমি?’ আতঙ্কিত চিৎকার দিয়ে চারপাশে তাকালাম।

‘রবিন! রবিন! অ্যাই, রবিন!’

আরেকটা কণ্ঠ। বহুদূর থেকে আসছে। তবে অনেক মোলায়েম, স্নেহ আর মায়াভরা পরিচিত কণ্ঠ।

‘রবিন, ওঠো!’

চোখ মেললাম। মায়ের মুখের দিকে তাকিয়ে আছি। চারপাশে তাকালাম। আমার শোবার ঘরে, আমার বিছানায় শুয়ে আছি। ঘড়ির দিকে চোখ পড়ল। সকাল সাতটা তিরিশ। স্কুলে যাবার সময় হয়েছে।

‘আবার একটা বিচ্ছিরি দুঃস্বপ্ন দেখেছ, তাই না?’ মা বলল।

‘হ্যাঁ।’ বিছানায় উঠে বসে, আড়মোড়া ভেঙে দেহের জড়তা আর মাথা থেকে দুঃস্বপ্নের রেশ তাড়ানোর চেষ্টা করলাম।

মা হেসে বলল, ‘আসলে তোমার মধ্যে সৃজনশীলতা আছে, কল্পনার ক্ষমতা অনেক বেশি। মাঝে মাঝে আমার মনে হয়, কোন একদিন বড় লেখক হবে, কিংবা চিত্র পরিচালক।’

হাত-মুখ ধুয়ে এসে, স্কুলে যাবার পোশাক পরতে পারতে মা’র কথাটা নিয়ে ভাবলাম। কয়েক দিন থেকে লক্ষ করছি, দুঃস্বপ্নগুলো অতিমাত্রায় বাস্তব হয়ে ওঠে আমার। সব সময়ই দেখি ভয়াল কোনও বিপজ্জনক জায়গায় রয়েছি, আজকের এই শপিং মলটার মত। মা হয়তো ঠিকই বলেছে। আমার অতি কল্পনা হয়তো একদিন আমাকে বিখ্যাত করে তুলবে।

মা, বাবা আর আমার এগারো বছরের খালাত বোন নিনার সঙ্গে টেবিলে নাস্তা খেতে বসলাম। টেবিল ঘিরে বসলাম। আমাদের বাড়িতে বেড়াতে এসেছে নিনা। এবারের জন্মদিনটা আমাদের সঙ্গে কাটাবে। ওর বাবা-মা বিশেষ কাজে দেশের বাইরে চলে গেছে, ফিরতে কিছুদিন দেরি হবে। নিনার মা তাই মেয়েকে বোনের কাছে, অর্থাৎ আমাদের বাড়িতে রেখে গেছেন।

বাবা কাগজ পড়ছে, নাস্তার টেবিলে সবসময় যা করে থাকে। আর মা সবার প্লেটে খাবার তুলে তুলে দিচ্ছে। আমার স্কুলে যাবার তাড়া, তাই গপ্‌প্ গিলে চলেছি। অনর্গল কথা বলছে নিনা, একটা মুহূর্তের জন্যও মুখ বন্ধ রাখতে পারে না ও।

‘স্কুলে যদি ম্যাডাম জিজ্ঞেস করেন, বড় হয়ে আমি কী হতে চাই,’ নিনা বলছে, ‘বলব, অ্যারোপ্লেনের পাইলট হব।’

‘আর তোমার সেই প্লেন থেকে দশ হাত দূরে থাকব আমি,’ জবাব না দিয়ে পারলাম না। কোনমতে খাবারগুলো নাকেমুখে গুঁজে, তিন ঢোকে গ্লাসের দুধ শেষ করে লাফ দিয়ে উঠে দাঁড়ালাম। ‘আমি যাই,’ বলে প্রায় ছুটে বেরোলাম বারান্দায়।

‘রবিন,’ আমার পিছন পিছন বেরিয়ে এল মা।

‘কী, মা?’ পায়ে স্কেটস বাঁধলাম। প্ল্যাস্টিকের হেলমেট মাথায় দিলাম। হাঁটুতে পরলাম নি-প্যাড। তারপর স্কুল ব্যাগটা পিঠে বেঁধে নিলাম। বয়ে নেয়ার সুবিধের জন্য বড় একটা ব্যাকপ্যাককে স্কুলব্যাগ বানিয়েছি। স্কেটিং করতে খুব ভাল লাগে আমার। হাঁটার চেয়ে অনেক দ্রুত চলা যায়। প্রতিদিন তাই স্কেট করেই স্কুলে যাই, আসি। ‘আগামী কাল কী, মনে আছে তো?’ আমার দিকে তাকিয়ে মা জিজ্ঞেস করল।

‘তা আর থাকবে না,’ জবাব দিলাম। ‘আগামী কাল শনিবার, সারাদিন স্কেটিং করে বেড়াতে পারব।’

‘কাল নিনার জন্মদিন।’

‘তো আমি কী করব?’ জবাব দিলাম। ‘আগামীকাল বারোয় পা দিচ্ছে ও। বড় হয়েছে, এখন থেকে তাই বড়দের মত আচরণ করতে বোলো ওকে।’

‘একটা উপহার আনতে হবে ওর জন্য,’ আমার খোঁচাটা এড়িয়ে গেল মা।

‘উপহার? কী উপহার?

‘পুতুল কী রকম ভালবাসে ও, জানো তুমি। নতুন একটা সুপার কিড এভিয়েটর ডল পেলে ভীষণ খুশি হবে। টিভিতে ওই পুতুলের বিজ্ঞাপন দিলে যেভাবে জুলজুল করে তাকিয়ে থাকে।’

‘কিন্তু আমাকে হাতখরচের টাকা যা দাও, তা থেকে তো এভিয়েটর ডল হবে না।’

‘নাও,’ আমার হাতে কিছু টাকা গুঁজে দিল মা। ‘এবার হবে।’

‘কোথায় পাওয়া যায় ওই পুতুল?’ জিজ্ঞেস করলাম।

‘ওয়েভারলি মলে। দোকানটার নাম ডল এম্পোরিয়াম।’

‘কিন্তু, মা, আজ তো আমার বেসবল প্র্যাকটিস আছে, স্কুল ছুটির পর। পাঁচটার আগে শেষ করতে পারব না। আর তারপর শপিং মলে যেতে তো রাত হয়ে যাবে?’

‘রবিন, তোমার কথা শুনে অবাক হচ্ছি আমি,’ গম্ভীর স্বরে মা বলল। ‘নিনা আমাদের মেহমান। নিজের বাড়ি ফেলে আমাদের এখানে জন্মদিন পালন করতে এসেছে। বুঝলাম, বাধ্য হয়েই। কিন্তু ওর জন্য একটা পুতুল কিনতে যাওয়াটা কি এতই কষ্টের? তোমার জন্মদিনে ও তোমাকে কী পাঠিয়েছিল, ভুলে গেছ?’

‘না, ভুলিনি। আমার স্কেটের চাকার জন্য এক কৌটা তেল।’

‘ও যে তোমার জন্মদিনের তারিখটা মনে রেখেছে, এটা আমার খুব ভাল লেগেছিল।’

‘আমারও লেগেছিল। কিন্তু ওই তেল কেনার জন্য ওকে কষ্ট করে শপিং মলে যেতে হয়নি, তা-ও আবার স্কুল ছুটির পর, বেসবল প্র্যাকটিসের কথা নাহয় বাদই দিলাম; পাড়ার দোকান থেকেই কিনেছিল। স্কেটের চাকায় সেলাই মেশিনের তেল দিলেই হয়, আর এসব তেল যে কোন স্টেশনারি দোকানে পাওয়া যায়।’

‘তোমাকে তো এত কথা বলতে বলিনি,’ রান্নাঘরের দিকে মুখ ফেরাল মা। চুলায় কিছু বসিয়ে এসেছে বোধহয়। ‘পুতুলটা কিনে আনবে, ব্যস। আর হ্যাঁ, কাল একটা জন্মদিনের পার্টি দিচ্ছি আমরা, মনে রেখো। কোথাও আবার স্কেটিং প্রতিযোগিতায় চলে যেয়ো না।’

‘ঠিক আছে,’ অনিচ্ছাসত্ত্বেও বললাম। জানি, একবার যখন পুতুল এনে দিতে বলেছে আমাকে মা, যেতেই হবে আমাকে, না গিয়ে পারব না। উহ্, মা-টা বড় নাছোড়বান্দা!

খারাপ হয়ে গেছে মেজাজটা। সামনের দরজা খুলে ঘরের বাইরে পা রাখলাম। হঠাৎ বিকট এক চিৎকার। ধড়াস করে উঠল বুকের ভিতর। ফিরে তাকিয়ে দেখি, ভয়ঙ্কর চেহারার একটা প্রাণী বেরিয়ে আসছে পাশের ঝোপ থেকে।

দুই
এতই ভয় পেলাম, পিছাতে গিয়ে উল্টে পড়লাম।

খিলখিল হাসি শোনা গেল। ঝোপ থেকে লাফিয়ে বেরিয়ে এল নিনা। হাতে ধরা কুৎসিত চেহারার পুতুল। ঝোপের ভিতর থেকে এমনভাবে বাড়িয়ে রেখেছিল, হঠাৎ দেখে আমি ভেবেছি ভয়ঙ্কর কোনও প্রাণী।

‘সুন্দর দেখতে, তাই না?’ পুতুলটা আমার চোখের সামনে নাচিয়ে হেসে বলল নিনা

উঠে দাঁড়ালাম। গম্ভীর হয়ে বললাম, ‘দেখো, এসব বিশ্রী রসিকতাগুলো বাদ দিতে পারলে ভাল হয়। এত হাসির কিছু নেই। যা করলে, সেটা অতিরিক্ত ছেলেমানুষী। মনে রেখো, কাল থেকে বয়েস এক বছর বেড়ে যাচ্ছে তোমার। সত্যি বলতে কী, এই বয়েসে পুতুল নিয়ে খেলাটাও মানায় না আর!’

‘তুমি আসলে আমাকে হিংসে করো, নিনা বলল, ‘এত রকমের পুতুল নেই তো তোমার, তাই।’ ঘুরে দাঁড়িয়ে দরজার দিকে রওনা হলো ও। বাড়িতে ঢোকার আগে ফিরে তাকিয়ে বলল, ‘পুতুলের মত ভাল খেলনা আর নেই।’

হতাশ ভঙ্গিতে মাথা নাড়তে লাগলাম। তারপর প্যান্টে লাগা ময়লা আর কুটো ঝেড়ে ফেলে স্কুলে রওনা হলাম।

আমাদের গেট দিয়ে বেরিয়ে বড় রাস্তায় পড়লাম। দূরে শপিং মলের এগারো তলা বিল্ডিংটা চোখে পড়ল। বড় বড় কালো কাঁচ দিয়ে তৈরি সামনের দেয়াল। দেখলেই কেন যেন গা ছমছম করে আমার। মনে হতে থাকে, এর মধ্যে ঢোকা যায়, কিন্তু বেরোনো যায় না; একবার ঢুকলেই গিলে নেবে চিরকালের জন্য। হয়তো আমার অতিকল্পনা—ওই যে বললাম, কিছুদিন থেকে হচ্ছে; এতদূর থেকে বিল্ডিংটার দিকে তাকিয়েও গায়ে কাঁটা দিল আমার। আগে এরকম হতো না। তবে কখনোই ওখানে যেতে ভাল লাগে না আমার, যদিও ছোটদের আকৃষ্ট করার জন্য নানারকম ব্যবস্থা রয়েছে ওটার ভিতরে, অসংখ্য লোভনীয় জিনিসও কিনতে পাওয়া যায়।

স্কেটিং করে চলেছি। আমাদের স্কুলটা যেমন আধুনিক, তেমনি অনেক বড়। প্রাইমারি, হাই স্কুল, এমনকী কলেজও আছে—এইচ এস সি পর্যন্ত পড়ানো হয়।

স্কুলে পৌছলাম। স্কেটিং করেই ঢুকলাম গেট দিয়ে। স্কুলের প্রধান বারান্দার কাছে এসে থামলাম।

সামনের সিঁড়ি দিয়ে ওপরে উঠতেই দেখা হয়ে গেল আমার বন্ধু কিশোরের সঙ্গে।

‘বেসবল প্র্যাকটিসে থাকছ তো?’ জিজ্ঞেস করলাম ওকে।

‘নিশ্চয়ই,’ কিশোর বলল।

একসঙ্গে ক্লাসে ঢুকলাম দুজনে। হাত তুলে ডাকল আমার আরেক বন্ধু মুসা। ওর কাছে গিয়ে বসলাম। আমি মাঝখানে, একপাশে কিশোর, অন্যপাশে মুসা। স্কুল শুরুর ঘণ্টা পড়ল। আমাদের ক্লাস টিচার মিস্টার টমাস ক্লাসে ঢুকে হাজিরা খাতা দেখে আমাদের নাম ডাকলেন।

আমার নাম ডাকা হতেই, ‘ইয়েস সার’ বললাম। তারপর ফিসফিস করে কিশোরকে বললাম, ‘কাল নিনার জন্মদিন। তাই প্র্যাকটিসের পর আমাকে শপিং মলে যেতে হবে। আমার সঙ্গে যাবে?’

‘প্র্যাকটিসের পর?’ আমার দিকে হাঁ করে তাকিয়ে রইল কিশোর। ‘পাঁচটা বেজে যাবে। না ভাই, পারব না, বাড়িতে কাজ আছে। ঠিক সাড়ে-পাঁচটায় হাজির থাকতে বলে দিয়েছে চাচী। সরি।’ আরেক পাশ থেকে মুসা জিজ্ঞেস করল, ‘ওই শপিং মলে যেতে এখনও ভয় পাও তুমি, তাই না, রবিন?’

‘না, ঠিক ভয় না! তবে কেমন অস্বস্তি লাগে,’ জবাব দিলাম। ‘ঢুকলেই গা ছমছম করে। আগেও তো কতবার গেছি, এমন হয়নি। মাথামোটা গার্ডগুলো চোখ কটমট করে তাকিয়ে থাকে—দেখে মনে হয় যেন শুধু আমার দিকেই।’

কিশোর বলল, ‘আসলে ওই স্বপ্ন দেখাটাই তোমার কাল হয়েছে। দানবের দুঃস্বপ্ন।’

‘হ্যাঁ, বিড়বিড় করল মুসা। ‘রবিনের আর দোষ কী। ওরকম ভয়ঙ্কর স্বপ্ন দেখলে আমিও ভয় পেতাম।’

শপিং মলের দানবের কথা ভাবতে ভাবতে কখন যে প্রথম ঘণ্টাটা পার হয়ে গেল, বলতে পারব না। ক্লাসে সার কী পড়িয়েছেন, কিছুই শুনিনি। পিছন দিকের একটা সিটে বসেছি আমি। তাই বোধহয় আমার অন্যমনস্কতা সার খেয়াল করেননি। ঘণ্টা পড়ার শব্দে যেন চমকে বাস্তবে ফিরলাম। এরপর ইংরেজি সাহিত্যের ক্লাস, আমার খুব প্রিয় সাবজেক্ট।

হাতে খাতার বোঝা নিয়ে ক্লাসে ঢুকলেন মিস কলিনস। ধড়াস করে টেবিলের ওপর রাখলেন সেগুলো। পুরো ক্লাসে চোখ বোলালেন একবার। তারপর বললেন, ‘আমি তোমাদের খাতাগুলো দেখেছি। সবচেয়ে ভাল রচনা যারা লিখেছ, তার কয়েকটা এখন ক্লাসে পড়ে শোনাতে হবে।’

‘খাইছে, কাকে প্রথম ধরবেন ম্যাডাম?’ আমার কানের কাছে ফিসফিস করে বলল মুসা।

আমি ঘাবড়ালাম না। কারণ, জানি, আমি খারাপ লিখিনি। স্কেটিং-এর ওপর রচনা লিখতে দেয়া হয়েছে আমাকে, আমার প্রিয় বিষয়। খুব ভাল করে মন দিয়ে লিখেছি। স্কেটিং একটা খুব ভাল ব্যায়াম, কীভাবে দেহমনের উন্নতি করে, এসব কথা আমার বাস্তব অভিজ্ঞতা থেকে লিখেছি। তবে মাথায় আর হাঁটুতে নি-প্যাড না পরে কোনমতেই স্কেটিং করা উচিত হবে না, জোর দিয়ে বলেছি একথা। অ্যাক্সিডেন্ট করলে হেলমেট মাথা রক্ষা করবে, আর নি-প্যাড হাঁটু। গল্পের মত করে লিখেছি রচনাটা। একটা কিশোর বয়েসী ছেলে কীভাবে স্কেটিং করে সারা আমেরিকা ভ্রমণ করেছে, সেটার কল্পিত কাহিনি।

যাই হোক, প্রথমেই আমার দিকে তাকালেন মিস কলিনস। ‘রবিন, তোমার লেখাটাই প্রথম পড়ো। তোমারটা সবচেয়ে ভাল হয়েছে।’

উঠে দাঁড়িয়ে সিটের সারির মাঝের সরু রাস্তা দিয়ে সামনে এগোলাম। ম্যাডামের ডেস্কের কাছে এসে তাঁর বাড়িয়ে ধরা খাতাটা হাতে নিয়ে ক্লাসের দিকে মুখ করে দাঁড়ালাম। খাতার ওপর বড় করে একটা ইংরেজি ‘এ’ অক্ষর লিখে দিয়েছেন ম্যাডাম। তারমানে সর্বোচ্চ গ্রেডটাই দেয়া হয়েছে আমাকে।

পাতা ওল্টালাম। খাতার দিকে তাকিয়ে দম বন্ধ হয়ে এল আমার। আমি শিরোনাম লিখেছিলাম : ‘স্কেটিং করে আমেরিকা ভ্রমণ’। কিন্তু আমার হাতে ধরা খাতাটায় লেখা : ‘শপিং মলের দানব’।

রোমশ দেহ ও বড় বড় লাল চোখওয়ালা ভয়ঙ্কর চেহারার একটা দানব কঠিন দৃষ্টিতে তাকিয়ে রয়েছে আমার দিকে। কালো কাঁচের দেয়ালওয়ালা শপিং মলটার সামনে দাঁড়ানো ওটা!

তিন
ক্লাসে পিনপতন নীরবতা। কেউ কথা বলছে না। তাকিয়ে আছে আমার দিকে। আমার রচনা শোনার অপেক্ষা করছে। আমি তো এদিকে ভয়ে পাথর।

‘কী হলো, রবিন, পড়ছ না কেন?’ ম্যাডাম বললেন। ‘পড়ো!’

‘ম্যাডাম, এই রচনা আমি লিখিনি,’ ঢোক গিলে বললাম।

ভুরু কুঁচকে আমার দিকে তাকালেন তিনি। ‘তুমি লেখনি মানে? এটা তোমার হাতের লেখা, আমি ভাল করে চিনি।’

‘কিন্তু আমি তো লিখেছি স্কেটিঙের ওপর, একটা ছেলে কীভাবে সারা আমেরিকা ঘুরে বেড়ালো। জঘন্য একটা শপিং মলের গল্প লিখিনি।’

‘রবিন, ভাল করে খাতার দিকে তাকিয়ে দেখো,’ এমন ভঙ্গিতে আমার দিকে তাকালেন ম্যাডাম, যেন আমি মঙ্গল গ্রহ থেকে নেমে আসা কোনও প্রাণী। ‘স্কেটিঙের গল্পই লিখেছ তুমি।’

খাতার দিকে তাকাতে ভয় লাগছে আমার। জোর করে চোখ নামালাম আবার। অবাক হয়ে দেখলাম, সত্যিই লেখা রয়েছে : ‘স্কেটিং করে আমেরিকা ভ্রমণ’। লেখকের নামের জায়গায় আমার নাম—রবিন মিলফোর্ড।

আবার কি আমার অতিকল্পনা আমাকে হ্যালুসিনেশন দেখিয়েছে? আবার জেগে জেগে শপিং মলের দুঃস্বপ্ন দেখেছি? তবে হাতের খাতাটায় আবার স্বাভাবিক শিরোনাম দেখে স্বস্তি বোধ করলাম।

জোরে জোরে পড়তে আরম্ভ করলাম।

পড়া শেষ হলে সবাই প্রশংসা করল।

‘সত্যিই খুব ভাল হয়েছে, রবিন,’ মিস কলিনস বললেন। ‘আমেরিকার সমস্ত জায়গায় নিশ্চয় যাওনি তুমি, অথচ এই লেখার মাধ্যমে সারা দেশ ঘুরিয়ে এনেছ আমাদের। একজন সাংঘাতিক স্টোরি টেলার তুমি, কল্পনাশক্তি অসাধারণ।’

মৃদু হেসে নিজের সিটে ফিরে এলাম।

এরপর বাকি দিনটা নিরাপদেই কেটে গেল, অস্বস্তিকর আর কিছু ঘটল না। স্বস্তি বোধ করতে শুরু করেছি কেবল, তারপরই এমন একটা ঘটনা ঘটল, রীতিমত ঘাবড়ে গেলাম।

বেসবল প্র্যাকটিস সেরে বাথরুমে ঢুকেছি। শাওয়ারে গোসল সেরে, শরীরের ঘাম ধুয়ে নেয়ার জন্য। তাড়াহুড়ো করছি, কারণ এখান থেকে বেরিয়ে শপিং মলে যেতে হবে।

শাওয়ারের নীচে দাঁড়িয়ে পানি ছেড়ে দিয়ে ভিজতে লাগলাম। খানিকক্ষণ শরীর ভিজিয়ে নিয়ে সাবান মাখাচ্ছি, হঠাৎ লক্ষ করলাম, বাষ্পে ভরে যাচ্ছে ঘরটা।

বেসিনে ঠাণ্ডা-গরম, দুই রকম পানিরই ব্যবস্থা আছে। নিশ্চয় গরম পানির কলটা খুলে দিয়েছে কেউ। তবে কখন ঢুকল, কে ঢুকল, কিছু লক্ষ করিনি।

ভীষণ গরম হয়ে গেছে বাথরুমের বাতাস। দম নিতে কষ্ট হচ্ছে। কেশে উঠলাম।

‘অ্যাই, কল কে খুলেছ?’ চিৎকার করে বললাম, ‘বন্ধ করো!’

কেউ জবাব দিল না। বদ্ধ জায়গায় প্রতিধ্বনি তুলল আমার চিৎকার। যেন আবারও দুঃস্বপ্নের মধ্যে রয়েছি। স্বপ্নের সেই জোরাল কণ্ঠটাকে কথা বলতে শুনলাম, কানের কাছে যেন গমগম করে উঠল, ‘রবিন! রবিন মিলফোর্ড! আমার হাত থেকে মুক্তি নেই তোমার। হাহ্ হাহ্ হাহ্!’

চার
আরও ঘন হচ্ছে বাষ্প।

দম আটকে আসছে আমার।

মরিয়া হয়ে দেয়াল ঘেঁষে বসানো বেসিনের কাছে এসে দাঁড়ালাম। ততক্ষণে প্রচণ্ড গরম হয়ে গেছে ঘরের বাতাস।

মোচড় দিলাম ‘হট’ লেখা কলটার চাবিতে।

কিন্তু বন্ধই তো রয়েছে ওটা!

পানিও পড়ছে না!

তাহলে ঘর গরম হলো কীভাবে?

আর বাষ্পই বা এলো কোথা থেকে।

ধীরে ধীরে কমে গেল বাষ্প, পরিষ্কার হয়ে এল বাতাস।

পায়ের শক্তি হারিয়ে ফেলেছি। মেঝেতে বসে পড়লাম। হাঁপাচ্ছি আর দম নিচ্ছি।

চারপাশে তাকালাম। কেউ নেই। মস্ত গোসলখানাটায় আমি একা।

কয়েক সেকেণ্ড বিশ্রাম নিয়ে উঠে দাঁড়ালাম। বড় তোয়ালে দিয়ে শরীর মুছে, গায়ে জড়িয়ে বেরিয়ে এলাম বাথরুম থেকে।

লকার রুমের দিকে এগোলাম।

দৌড়ে আসছেন আমাদের বেসবল কোচ মিস্টার জোনস। ‘রবিন!’ চিৎকার করে বললেন তিনি। ‘তুমি ভাল আছো তো?’

‘আছি, সার।’ লকার থেকে আমার কাপড়গুলো বের করে পরতে পরতে বললাম।

‘সত্যি ভাল আছো?’ শঙ্কিত দৃষ্টিতে আমার দিকে তাকাচ্ছেন সার।

‘কেন, সার, ভালই তো আছি।’

‘যাক, বাঁচা গেল!’ স্বস্তির নিঃশ্বাস ফেললেন তিনি। ‘আমাদের কেয়ার-টেকার বলল, গরম পানি সাপ্লাই দেয়ার পাইপটা নাকি ফেটে গেছে বাথরুমের ভিতর। বাষ্প বেরোনোর কথা। বাইরে থেকে চাবি বন্ধ করে দিয়েছে। এদিকে আমি তোমাকে বাথরুমে ঢুকতে দেখেছি। ওর কথা শুনে তাই ছুটে এসেছিলাম, তোমাকে সাবধান করে দিতে।’

‘বাষ্প বেরিয়েছিল, সার, তবে আমার কোন ক্ষতি হয়নি। একটু দমবন্ধ লাগছিল অবশ্য।

‘ভাগ্যিস তোমার কোন ক্ষতি হয়নি। নাহ্, এসব ব্যাপারে সাবধান থাকতে হবে এরপর থেকে। কেয়ারটেকারকে ভালমত বলে দিতে হবে, যাতে ভবিষ্যতে এ ধরনের ঘটনা আর না ঘটে। ভাগ্য ভাল, শাওয়ার দিয়ে গরম পানি বেরোয়নি। তাহলে তো পুড়ে মরতে!’

গরম পানির পাইপ ফাটলে বাষ্প বেরোতেই পারে। কিন্তু তার সঙ্গে ওই অদ্ভুত হাসির কী সম্পর্ক, বুঝতে পারলাম না। হাসি আর কথা যে শুনেছি, তাতে কোন সন্দেহ নেই। আরেকটা কাকতালীয় ব্যাপার, পাইপ ফাটার আর সময় পেল না, আমি যখন বাথরুমে শাওয়ার নিচ্ছি, ঠিক তখন ফাটল কেন?

ভাবসাব দেখে মনে হচ্ছে কেউ যেন আমাকে নিয়ে খেলা করছে। আমাকে ভয় দেখাতে চাইছে। কিংবা তারচেয়ে খারাপ কিছু করতে চাইছে। ভাবনাটা মনে চেপে রাখলাম। কোচকে জানালাম না। বললে হয়তো আরও অনেকের মত তিনিও আমার অতিকল্পনাকেই দায়ী করবেন।

আর কিছু না বলে, চুপচাপ কাপড় পরে হাঁটতে শুরু করলাম। বেরিয়ে এলাম স্কুলের সামনের দরজা দিয়ে। সূর্য ডুবছে। পশ্চিম আকাশে বিশাল একটা আগুনের গোলার মত।

আমার স্কেট পায়ে দিলাম। হাঁটুতে নি-প্যাড লাগিয়ে মাথায় হেলমেট পরলাম। ব্যাকপ্যাকটা পিঠে বাঁধলাম। তারপর স্কেটিং করে গেট দিয়ে বেরিয়ে এসে রাস্তায় পড়লাম।

শপিং মলটা নতুন, মাত্র কয়েক বছর আগে বানানো হয়েছে। শহরের একপ্রান্তে, স্কুল থেকে মাইলখানেক দূরে। কয়েক মিনিটের মধ্যেই চোখে পড়ল বিল্ডিংটা।

দূর থেকেও ভূতুড়ে দেখাচ্ছে। অনেক বড়, ঝকঝকে পরিষ্কার, প্রচুর বাতি, কিন্তু তবু ওটার দিকে তাকিয়ে গায়ে কাঁটা দিল আমার। কালো কাঁচ লাগানো থাকায় দূর থেকে কেমন অবাস্তব লাগছে, আমার কাছে মনে হচ্ছে ভিনগ্রহবাসীদের বিশাল একটা স্পেসশিপের মত। বাইরে থেকে দেখে মনেই হয় না ওখানে খারাপ কিছু ঘটতে পারে। কিন্তু আমি জানি—আমার ধারণা—ওটার গভীরে কোনখানে সাংঘাতিক কিছু ঘটছে। আমি আরও জানি, আমার অপেক্ষায় রয়েছে অশুভ কোনও দানব, যেটা বার বার আমার স্বপ্নে দেখা দেয়। আমার মন বলছে, আমার ক্ষতি ওটা করবেই। তাই তৈরি থাকতে হবে আমাকে, যাতে সময় এলে ওটার মোকাবেলা করতে পারি।

শপিং মলের প্রধান প্রবেশপথের সামনে পৌছে মন থেকে এসব কথা দূর করে দিতে চাইলাম। পা থেকে স্কেট দুটো খুলে নিয়ে ব্যাকপ্যাকে ভরলাম। তারপর ঢুকে পড়লাম গেট দিয়ে ভিতরে।

আমি ঢোকার সময় নীল ইউনিফর্ম পরা একজন গার্ড ভুরু কুঁচকে তাকিয়ে রইল আমার দিকে। ওর পাশ কাটিয়ে এগিয়ে গেলাম।

সবখানেই ক্রেতার ভিড়। দোকানের ভিতরে, বাইরে, বারান্দায়, সব জায়গায় আছে। কেউ ঢুকছে, কেউ বেরোচ্ছে, কেউ কেউ এসকেলেটরে চড়ে ওপরে উঠছে, কিংবা নীচে নামছে। গ্রেগ জনসনের ‘ডল এম্পোরিয়াম’টা পাঁচতলায়।

এলিভেটরের সামনে অনেক লোক লাইন দিয়েছে, তাই তাড়াতাড়ি যাওয়ার জন্য এসকেলেটরকেই বেছে নিলাম।

উঠে পড়লাম তাতে। দ্রুত আমাকে দোতলায় পৌঁছে দিল ওটা। নেমে, পরের এসকেলেটরে চড়ে উঠলাম তিনতলায়। আবার নেমে আরেকটায় চড়ে চারতলায়। আবার এসকেলেটর বদল করলাম। এসময় লক্ষ করলাম, এই এসকেলেটরটাতে আমি একা। আর কেউ নেই। পাঁচ তলায় উঠে যাচ্ছে। হঠাৎ খুব দ্রুত চলতে শুরু করল ওটা।

এটাও কী আমার কল্পনা? না সত্যিই ঘটছে?

ভারসাম্য হারালাম। হাত বাড়িয়ে থাবা দিয়ে একটা পাশ ধরে ফেলার চেষ্টা করলাম। রোলার কোস্টারের চেয়ে দ্রুত চলছে এসকেলেটর।

সামনেই পাঁচতলা। ভয়ঙ্কর গতিতে সেদিকে এগোচ্ছে এসকেলেটর। চিৎকার করে উঠলাম। এত দ্রুত চলছে, নামার সুযোগ দেবে না, আমাকে স্রেফ ছুঁড়ে ফেলে দেবে পাঁচতলার ল্যাণ্ডিং-এ।

পাঁচ
শক্ত করে ফেললাম দেহটাকে। এসকেলেটর আমাকে শূন্যে ছুঁড়ে ফেললে ডিগবাজি খেয়ে পায়ের ওপর খাড়া হয়ে নামার চেষ্টা করব। কিন্তু পিঠে বাঁধা ব্যাকপ্যাকটা ঝামেলা করবে, জানি, তবু চেষ্টা করে দেখতে হবে।

ওপরে পৌঁছে গেছি।

দেহটাকে শক্ত করে রেখেছি।

এসকেলেটর আমাকে শূন্যে ছুঁড়ে দেয়ার অপেক্ষায় আছি।

আচমকা কোনরকম জানান না দিয়ে থেমে গেল ওটা! এ রকম কিছু ঘটার জন্য তৈরি ছিলাম না। উড়ে গিয়ে ল্যাণ্ডিং-এর ওপর পড়লাম। দেয়ালে ধাক্কা খেয়ে, একটা বিজ্ঞাপনের ডিসপ্লের ওপর পড়লাম। স্ট্যাণ্ডের ওপর দাঁড় করিয়ে রাখা বিজ্ঞাপনের বোর্ডটাকে নিয়ে কাত হয়ে পড়লাম বারান্দায়। একটা দোকানের সামনে।

মুখ তুলে তাকিয়ে দেখি, রুক্ষ চেহারার টাকমাথা একজন ছোটখাট মানুষ দোকানের কাঁচের দেয়ালের ভিতর দিয়ে জ্বলন্ত চোখে তাকিয়ে রয়েছে আমার দিকে।

হাসার চেষ্টা করে উঠে দাঁড়ালাম। ভান করলাম, যেন কিছুই হয়নি। বিজ্ঞাপনের বোর্ডটাকে তুলে আগের মত খাড়া করে রাখলাম। টেনেটুনে কাপড়-চোপড় ঠিক করতে লাগলাম।

আমার দিকে এমন করে তাকিয়ে আছে লোকটা, যেন আমি একটা আজব প্রাণী। নিশ্চয় গেঁয়ো ভূত ভাবছে আমাকে। হয়তো ভাবছে, এসকেলেটরে চড়তেও জানি না আমি।

ফিরে তাকালাম এসকেলেটরটার দিকে। চলছে ওটা। স্বাভাবিক গতিতে।

মাথা ঝাড়া দিলাম। ফিরে তাকালাম দোকানের কাঁচের ভিতর দিয়ে। লোকটাকে দেখলাম না। দোকানের সাইনবোর্ডের ওপর চোখ পড়ল। লেখা রয়েছে : ডল এম্পোরিয়াম। হয়তো ওই লোকটাই গ্রেগ জনসন, অবাক দৃষ্টিতে যে আমার দিকে তাকিয়ে ছিল।

লম্বা দম নিলাম। ঢুকে পড়লাম দোকানে। আমি ছাড়া আর দুজন ক্রেতা আছে। একজন মহিলা, সঙ্গে ছোট একটা ছেলে। নতুন কোনও কম্পিউটার গেম এসেছে কি না খোঁজ নিচ্ছেন। আর বছর পনেরো বয়েসের এক কিশোরী গানের সিডি বাছাই করছে।

পুতুল রাখা হয় যেখানে, সেদিকে তাকালাম। হঠাৎ পিছন থেকে কথা শোনা গেল, ‘পুতুল লাগবে, ইয়াং ম্যান?’

চমকে গিয়ে চরকির মত পাক খেয়ে ঘুরে দাঁড়ালাম। সেই লোকটাই, সেই টাকমাথা। শার্টের বুকপকেটে একটা ধাতব চৌকোনা প্ল্যাস্টিকের ট্যাগ লাগানো, তাতে লেখা : গ্রেগ জনসন, দোকান মালিক। বুকে এভাবে নিজের নাম-পরিচয় লেখা ট্যাগ ঝোলানো এই শপিং মলের নিয়ম। লোকটার দু’চোখের শাণিত দৃষ্টি চিরে ঢুকে যাচ্ছে যেন আমার মগজে। এবং যতক্ষণ তাকিয়ে রইলাম, একটিবারের জন্য চোখের পলক ফেলতে দেখলাম না লোকটাকে।

‘হ্যাঁ,’ জবাব দিলাম। ‘একটা সুপার কিড এভিয়েটর ডল কিনতে এসেছি।’

আমার ওপর থেকে চোখ সরাচ্ছে না লোকটা। ‘কেন, পুতুল তোমার খুব পছন্দ নাকি? পুতুল জমাও?’ কথা বলার সময় মুখের ভাবের কোন পরিবর্তন হলো না ওর।

‘না, আমার বোন জমায়। আগামীকাল ওর জন্মদিন। ওকে একটা পুতুল উপহার দিতে চাই।’

‘ও। তবে তোমার জন্য খারাপ-ভাল দুরকম খবরই আছে, লোকটা বলল। ‘খারাপ খবরটা হলো, আজ আমাদের স্টকে একটা এভিয়েটর ডলও নেই। আর ভাল খবরটা হলো, কাল অনেকগুলো পুতুল আসছে, অর্ডার দিয়ে রেখেছিলাম। কাল দুপুর নাগাদ এলে পেয়ে যাবে।’

এই ভয়ানক শপিং মলে কাল আবার আসতে হবে শুনে দমে গেলাম। জবাব না দিয়ে ঘুরে দাঁড়ালাম দরজার দিকে। বেরোনোর আগে ফিরে তাকিয়ে দেখলাম, একভাবে আমার দিকে তাকিয়ে আছে লোকটা। দোকান থেকে বেরিয়ে স্বস্তির নিঃশ্বাস ফেললাম। মনে হলো, গ্রেগ জনসন আর ওর দোকানে অদ্ভুত কিছু একটা রয়েছে।

এবার আর ওপরে ওঠার এসকেলেটরটার দিকে না গিয়ে নীচে নামে যেটা, সেটার দিকে এগোলাম। বাড়ি ফেরার জন্য অস্থির হয়ে আছি। প্রায় ছ’টা বাজে। অনেক দেরি হয়ে গেছে। আমার বয়েসী যারা, স্কুলে পড়ে, কখন বাড়ি চলে গেছে, এতক্ষণে রাতের খাবার খেতে বসেও গেছে নিশ্চয় কেউ কেউ।

এসকেলেটরের কাছে এসে থামলাম। পা রাখার আগে ভাল করে দেখে নিলাম। স্বাভাবিক গতিতে চলছে। কিন্তু আমি পা রাখতেই আমচকা ঝাঁকি দিয়ে থেমে গেল।

‘এসকেলেটর নষ্ট হয়ে গেছে, আপাতত আর চলবে না,’ পিছন থেকে বলল একটা কণ্ঠ। ফিরে তাকালাম। কথা বলল যে লোকটা, ওকে কোথায় যেন দেখেছি। হয়তো আমার কোনও দুঃস্বপ্নে। বড় বড় ধারাল শ্বদন্ত নেই বটে ওর, ঠেলে বেরোনো বড় বড় চোখ, সবুজ চামড়া, কিংবা গা ভর্তি লোমও নেই—কিন্তু চেহারাটা অবিকল আমার স্বপ্নে দেখা শপিং মলের দানবটার মত লাগছে।

গায়ে শপিং মলের ইউনিফর্ম, বুকের কাছে ট্যাগ ঝোলানো। তাতে লেখা : হিরাম স্কারপিনি, মেকানিক, ওয়েভারলি মল।

ওর পরিষ্কার টলটলে চোখ আমাকে দেখছে। এক পা পিছিয়ে গেলাম। যে ব্যাপারটা বেশি অবাক করল, তা হলো খেলনার দোকানের মালিকের মতই এই লোকটার চোখেও পলক পড়ছে না। ‘এলিভেটরে চড়ে নীচে যেতে হবে তোমাকে।’

‘ঠিক আছে,’ বলে এসকেলেটর থেকে উঠে এলাম ল্যাণ্ডিং-এ।

ঘুরে দাঁড়াল লোকটা। আমার দিকে পিছন ফিরে একটা টুল বক্সের ওপর ঝুঁকল। সেটা থেকে একটা রেঞ্চ বের করল। ‘যাও, সাবধানে যেয়ো।’ আমাকে বলল ও। আমার দিকে তাকাল না। হাসল। শিউরে উঠলাম। দুঃস্বপ্নের সেই অদ্ভুত হাসি!

বারান্দা ধরে এগোলাম। এলিভেটরটা রয়েছে আরেক মাথায়। তাড়াহুড়া করে হেঁটে চললাম। শপিং মলের এই ফ্লোরে এখন আমি ছাড়া আর কোন কাস্টোমার নেই। অন্য সময় হলে অবাক লাগত, এত তাড়াতাড়ি সবাই শপিং মল থেকে চলে গেল? কিন্তু এখন বাড়ি ফেরা নিয়ে এত বেশি অস্থির আমি, ব্যাপারটা নিয়ে মাথা ঘামালাম না।

এলিভেটরের দরজার কাছে এসে দাঁড়ালাম। এলিভেটর আসার বোতাম টিপলাম। দশ সেকেণ্ড অপেক্ষা করার পর দরজা খুলল। কেউ নামল না। শূন্য এলিভেটর।

আমি একা এলিভেটরে চড়লাম।

বোর্ডের বোতামের সারির দিকে তাকালাম। সবচেয়ে নীচের বোতামটার নীচে লেখা ‘জি’। তারমানে, ‘গ্রাউণ্ড’।

বোতাম টিপতে হাত বাড়ালাম। হঠাৎ করেই যেন অদৃশ্য একটা হাত ধাক্কা দিয়ে আমার হাতটা ‘জি’-এর কাছ থেকে সরিয়ে দিল | অবাক হয়ে দেখলাম, ‘এইচ’ লেখা একটা বোতাম টিপছি, প্যানেলে যে আছে ওটা, চোখেই পড়েনি আগে।

‘এইচ’ দিয়ে কী হয়?

কোথায় যাবে এখন এলিভেটর?

বোতামটা আমাকে দিয়ে কে টেপাল?

ছয়
তীব্র গতিতে নীচে নেমে চলল এলিভেটর। আমার হৃৎপিণ্ডটা যেন গলার কাছে উঠে চলে এসেছে। প্রতিটি ফ্লোর পার হচ্ছি, আর আরও বেশি শক্ত হয়ে যাচ্ছি। কিছুই করতে পারছি না। আমার হাতটাকে অনড় করে দিয়েছে কে যেন।

‘এইচ’ বোতামটা টিপেছি আমি। কে, কেন টিপিয়েছে আমাকে দিয়ে, জানি না। গ্রাউণ্ড ফ্লোর পার হয়ে আরও নীচে নামতে লাগল এলিভেটর। ‘বি’ লেখা বোতামটা টিপটিপ করে জ্বলতে-নিভতে শুরু করল। মনে হলো বেযমেন্ট, অর্থাৎ মাটির নীচের ঘরে নেমে যাচ্ছি।

‘জি’ দিয়ে ‘গ্রাউণ্ড’, ‘বি’ দিয়ে ‘বেযমেন্ট’, কিন্তু ‘এইচ’ দিয়ে কী হয়? হঠাৎ কেউ আমার মনের ভিতর যেন ঢুকিয়ে দিল জবাবটা : ‘এইচ’ মানে ‘হোম’। তবে কী অদ্ভুত কোনও উপায়ে এই এলিভেটর দিয়ে ক্রেতাদেরকে ওদের বাড়ি পৌঁছে দেয়া হয়? নাহ্, অসম্ভব! এলিভেটর কখনও কারও বাড়িতে যেতে পারে না।

হঠাৎ করেই এলিভেটরের ভিতরের আলো কমে গেল। গতি কমতে কমতে থেমে গেল এলিভেটর। কিন্তু দরজা খুলল না।

‘এই যে, কেউ আছেন!’ চিৎকার করে ডাকলাম। ‘কেউ শুনছেন?’

সাড়া এল না। দরজা খুলল না। প্রায় অন্ধকার একটা এলিভেটর-কারের মধ্যে একা দাঁড়িয়ে আছি আমি। বেরোব কী করে এখান থেকে?

হঠাৎই ‘এইচ’ লেখা বোতামটা উজ্জ্বল হয়ে গেল আবার। দম বন্ধ করে অপেক্ষা করছি। ধীরে ধীরে খুলে যাচ্ছে এলিভেটরের দরজা।

হঠাৎ তীব্র আলো ঝাঁপিয়ে এসে পড়ল যেন চোখে। অন্ধ করে দিল আমাকে। দুঃস্বপ্নে দেখা সেই রকম আলো, আজ ভোরেই যা দেখেছি।

‘কে ওখানে?’ কপালে হাত রেখে তীব্র সাদা আলো আড়াল করে চেঁচিয়ে উঠলাম। চলে গেল আলোটা। চারপাশে তাকালাম।

যা দেখছি, সবই অবাস্তব লাগল। মনে হলো, আবার স্বপ্নের মধ্যে ঢুকে পড়েছি। কিন্তু এটা স্বপ্ন নয়, বাস্তব, আমি ভাল করেই জানি। বাস্তবে ঘটছে ঘটনাটা।

বিষণ্ন, একটা ভূতুড়ে বনের মধ্যে দাঁড়িয়ে আছি আমি। মস্ত বড় একটা বট গাছের কাছে। এলিভেটরটা দেখতে পাচ্ছি না। পিছন থেকে কর্কশ অট্টহাসি শুনে চমকে গেলাম।

ফিরে তাকালাম। টাকমাথা, বেঁটে একজন লোক দাঁড়িয়ে আছে। থ্যাবড়া নাক, কোঁচকানো বুড়োটে চামড়া, নিষ্পলক চোখ। চেনা চেনা লাগছে।

‘আমাদের স্বর্গে স্বাগতম, রবিন,’ বলল আজব মানুষটা।

স্বর্গ! শপিং মলের তৈরি নতুন কোনও থিম পার্ক নাকি এটা? ছোটদের আকষর্ণ করার কৌশল? যেটাই হোক, জায়গাটা ভয় ধরায়, তাতে কোন সন্দেহ নেই।

‘শুনুন,’ জিজ্ঞেস করলাম লোকটাকে, ‘আমার নাম জানলেন কী করে?’

আবার হেসে উঠল অদ্ভুত লোকটা। আমার প্রশ্নটা এড়িয়ে গেল। একটা বাক্সের দিকে হাত বাড়াল। ‘আমি জানি তুমি পুতুল খুঁজছ।’ বাক্স থেকে বের করে আমাকে দেখিয়ে বলল, ‘চলবে এটাতে?’

আমার নাকের কাছে ধরে রেখেছে জিনিসটা। ভীষণ কুৎসিত চেহারার একটা পুতুল। হঠাৎ জ্যান্ত হয়ে উঠল পুতুলটা। আমার দিকে হাত বাড়াল। অট্টহাসি হেসে বলল, ‘স্বাগতম, রবিন।’

পিছিয়ে গেলাম। ধাক্কা খেলাম গাছের গায়ে। পুতুল কথা বলে! জীবনে শুনিনি! তা ছাড়া আমার যে পুতুল দরকার, এই অদ্ভুত লোকটা জানল কী করে? কেন চেনা চেনা লাগছিল লোকটাকে, এতক্ষণে বুঝলাম। ওকে দেখতে অনেকটা ডল এম্পোরিয়ামের মালিক গ্রেগ জনসনের মত লাগছে। দোকানেও ঠিক স্বাভাবিক ছিল না, কিন্তু অনেক বেশি অদ্ভুত আচরণ করছে এখানে।

‘কী হচ্ছে বলুন তো?’ জিজ্ঞেস করলাম। ভয়ে বার বার কাঁটা দিচ্ছে গায়ে। ‘এখানে তো আসতে চাইনি আমি। আমি নামতে চেয়েছিলাম গ্রাউণ্ড ফ্লোরে।’

গ্রেগ জনসনের চেহারার লোকটা এক পা এগোল আমার দিকে। ওর হাতের পুতুলটা হাত থেকে ছুটে গিয়ে শূন্যে লাফিয়ে উঠল। উড়ে এল আমার দিকে।

সমস্বরে কথা বলে উঠল ওই লোক আর পুতুলটা, ‘এই স্বর্গটা তোমার ভাল লাগবে, রবিন। আমাদেরকে তুমি সহযোগিতা করবে। তোমাকে যা করতে বলা হবে তা-ই তুমি করবে!’

‘না!’ চেঁচিয়ে উঠলাম। ঘুরে দৌড় দিয়ে পালাতে চাইলাম। কিন্তু বট গাছটা বাধা হয়ে দাঁড়াল। ওটার মস্ত শিকড়ে হোঁচট খেয়ে পড়ে গেলাম।

হঠাৎ গাছের গায়ে দরজা তৈরি হলো। খুলে গেল হাঁ হয়ে। ভিতরে এলিভেটর-কারটা দেখলাম। গ্রেগ জনসনের দানব আর পুতুলটা আমাকে ধরার আগেই লাফ দিয়ে এলিভেটরে উঠে পড়লাম। খালি এলিভেটর, আমি ছাড়া আর কেউ নেই। মৃদু আলো জ্বলছে। ‘ইমার্জেন্সি’ লেখা বোতামটা টিপে দিলাম। কিছুই ঘটল না। তারপর ‘জি’ বোতামটা চোখে পড়ল। মনে মনে খোদাকে ডাকতে ডাকতে আঙুল রাখলাম ওটাতে। টিপে ধরে রাখলাম। ঝাঁকি দিয়ে চলতে শুরু করল এলিভেটর।

সাত
এলিভেটরের দরজা খুলে যেতেই একটা মুহূর্ত দেরি না করে লাফিয়ে পড়লাম বাইরে। শপিং মলে লোকের ভিড়। এটা আরেক আশ্চর্য! কখনও দেখছি, মানুষজন কেউ নেই, আমি একা। আবার কখনও প্রচুর লোকজন। কোনটা স্বাভাবিক?

বেশি ভাবার সময় নেই। তাড়াতাড়ি বেরিয়ে যেতে হবে এখান থেকে। নতুন বিপদ হাজির হবার আগেই। সোজা দৌড় দিলাম গেটের দিকে। বাইরে এসে স্কেট দুটো বের করে দ্রুত পরে ফেললাম। ছুটলাম বাড়ির দিকে। যত তাড়াতাড়ি সম্ভব বাড়ি পৌঁছে স্বস্তি পেতে চাই।

বাড়ি ফিরে দেখি রাতের খাওয়া প্রায় শেষ করে এনেছে মা, বাবা ও নিনা।

‘এত দেরি করলে যে?’ মা জিজ্ঞেস করল। ‘আমার তো দুশ্চিন্তা হচ্ছিল। জলদি হাতমুখ ধুয়ে এসো। খাবার এখনও গরম আছে। বেড়ে দিই।’

কিন্তু খেতে ইচ্ছে করছে না আমার। বললাম, ‘আমি খেয়ে এসেছি, মা।’

আমার দিকে তাকিয়ে আছে মা। ‘খেয়েছ? কোথায়?’

‘শপিং মলে হট ডগ খেয়েছি। পেট ভর্তি হয়ে আছে।’

মাথা ঝাঁকাল মা। তবে আমার কথা পুরোপুরি বিশ্বাস করল বলে মনে হলো না। এতক্ষণে চোখ পড়ল আমার হাতের দিকে। ‘পুতুল কোথায়?’

এবার কী জবাব দেব? দোকানে আজ পুতুল নেই। দোকানদার বলেছে, আগামীকাল দুপুরে আসবে। কিন্তু সত্যি কথাটা বললে কাল আবার আমাকে শপিং মলে যেতে হবে, জোর করে পাঠাবে মা, অথচ আমি কোনমতেই যেতে চাই না।

‘ওদের কাছে এভিয়েটর ডল নেই,’ জবাব দিলাম। ‘শেষ হয়ে গেছে।’ আগামী দিন আসার কথাটা চেপে গেলাম।

কিন্তু মা এত সহজে ভোলার পাত্র নয়। বলল, ‘শেষ হয়ে গেছে, আসবে। এত চাহিদা যে জিনিসের, সেটা না এনে বসে থাকবে না। কাল দুপুরে গেলেই পেয়ে যাবে, আমি বললাম, দেখো।’

‘কী জানি, হয়তো পাব,’ ভ্রূকুটি করলাম।

আমার দিকে তাকিয়ে রয়েছে মা। ‘রবিন, কিছু হয়েছে নাকি? পুতুলের টাকাটা খরচ করে ফেলেছ? নাকি হারিয়ে ফেলেছ?’

‘না, মা, টাকা আছে,’ বের করে দেখালাম। ‘আসলে, কাল আমি শপিং মলে যেতে চাই না।’

‘কিন্তু যেতে হবে তো,’ মা বলল। পার্স থেকে আরও কিছু টাকা বের করে দিল। ‘এই নাও। পুতুল ছাড়াও আরও দুটো জিনিস আনতে হবে।’

‘কী?’ কণ্ঠস্বর স্বাভাবিক রাখার আপ্রাণ চেষ্টা করলাম।

‘ফ্রেডসন’স আই কেয়ার থেকে আমার চশমাটা আনতে হবে। ফ্রেম কিনে কাঁচ লাগাতে দিয়ে এসেছিলাম, কাল ডেলিভারি দেয়ার কথা। আর প্রেশার কুকারের একটা ওয়াশারও আনতে হবে, ওখানকার একটা দোকানে ছাড়া পাওয়া যায় না—অনেক জায়গায় খুঁজেছি।’

আমার হাতে আরও কিছু টাকা দিল মা।

‘মা, এতগুলো কাজ আমাকে দিয়ে করাবে?’

‘এত কাজ কোথায় দেখলে? একটা পুতুল, একটা চশমা, আর একটা ওয়াশার; ভারিও নয়, ছোট একটা ব্যাগের মধ্যেই ধরে যাবে। এত গাঁইগুঁই করছ কেন? শপিং মলে যেতেই বা এত আপত্তি কীসের?’

‘কী জানি, জানি না!’ বিরক্তকণ্ঠে বললাম। ‘হয়তো শপিং মলে যাওয়া, বাজারসদাই, এসব আমার ভাল লাগে না!’

‘ভাল না লাগলেও যেতে হবে,’ মা বলল। ‘অনেক কাজই ভাল লাগে না আমাদের, তা-ও করতে হয়। বাজার করা নিয়ে এত বিরক্ত হলে চলে না। আমি তো সব সময় থাকব না। কখনও না কখনও তোমার নিজের বাজার নিজেকেই করতে হবে।’

বাসনপেয়ালা ধুতে চলে গেল মা। মনে মনে স্থির করলাম, কাল শপিং মলে যদি যেতেই হয় আমাকে, একা যাব না। কিশোর আর মুসাকে সাথে নিয়ে যাব। ওদের অন্তত বোঝাতে হবে, শপিং মল সম্পর্কে আমার ভয়টা অমূলক কিংবা অতিকল্পনা নয়। ‘এইচ’ লেখা বোতাম, খেলনার দোকানের মালিক গ্রেগ জনসনের মত দেখতে দানবটা, কিংবা জ্যান্ত পুতুল কোনটাই আমার কল্পনা নয়।

ওপরতলায় এসে কিশোর আর মুসাকে ফোন করলাম। পরের দিন দুপুরবেলা আমার সঙ্গে শপিং মলে যেতে রাজি হলো দুজনেই। অনেকটা স্বস্তি পেলাম। বিছানায় শুয়ে ঘুমিয়ে পড়লাম। রাতের প্রথম দিকটায় ভালই ঘুম হলো। তারপর শুনলাম সেই ভয়ঙ্কর অট্টহাসি!

ঘুম ভেঙে গেল। চোখ মেলে ঘড়ির দিকে তাকালাম। রাত দুটো বেজে পঁয়তাল্লিশ মিনিট। হাসিটা থেমে গেছে। নিশ্চয় স্বপ্নে দেখেছি। চোখ বুজলাম। আবার শোনা গেল হাসি। না শোনার ভান করে চোখ বুজে পড়ে রইলাম। লাভ হলো না। থেকে থেকেই শোনা যেতে থাকল অট্টহাসি। মনে হলো, বাইরে বা অন্য কোথাও নয়, আমার মগজের ভিতরেই হেসে চলেছে কেউ।

বাকি রাতটা বিছানায় গড়াগড়ি আর ছটফট করে কাটালাম। বুঝে গেছি, শপিং মল রহস্যের একটা কিনারা না করা পর্যন্ত শান্তি পাব না আমি। ভোরের দিকে আবার ঘুমিয়ে পড়লাম। এবং যথারীতি দুঃস্বপ্ন দেখলাম।

আট
দুপুর ঠিক বারোটায় স্কেটিং করে পৌঁছলাম শপিং মলের প্রধান ফটকের কাছে। আজ শনিবার, তাই প্রচুর ভিড়। একেবারে ঠাসাঠাসি অবস্থা। কেন যে এখানে এত ভিড় করে লোকে, বুঝি না। কোনও জিনিসের দাম তো কম নেয় না। জেনেশুনেও বেশি দাম দিয়ে যেন ঠকতে আসে। যেন পতঙ্গের মত এর আলোর আকর্ষণে ছুটে আসে এই মানুষগুলো।

স্কেট দুটো খুলে নিয়ে ব্যাকপ্যাকে ভরলাম। হেলমেটটা মাথা থেকে নামিয়ে ফিতেয় ঝুলিয়ে রেখে দিলাম। বুকের দিকটায় গলার কাছে ঝুলে রইল ওটা।

ভিতরে ঢুকলাম। গার্ডের পাশ কাটালাম, আগের দিনও এই লোকটাই পাহারায় ছিল। একটা মুহূর্ত আমার দিকে তাকিয়ে থেকে অন্য দিকে চোখ ফেরাল। আরকেড এরিয়ায় কিশোর আর মুসা আমার জন্য অপেক্ষা করছে। সময় কাটানোর জন্য কম্পিউটার গেম খেলছে ওরা।

‘স্পেশাল কী জিনিস দেখাতে এখানে এনেছ আমাদের?’ মুসা জিজ্ঞেস করল। লেজার ম্যান-এর গেমটা সবে শেষ করেছে ও। পয়েন্ট পেয়েছে ১,০০,০০০।

‘নিজের চোখেই দেখো,’ আমি বললাম।

‘এখন এখান থেকে সরলে আর খেলার চান্স পাব না, ফিরে এসে দেখব এক মাইল লম্বা লাইন হয়ে গেছে,’ কিশোর বলল।

‘আমি যা দেখাতে এনেছি, সেটা দেখলে কম্পিউটার গেমের কথা

আর মনে থাকবে না তোমাদের,’ আমি বললাম।

‘কোথায় যেতে হবে?’ মুসা জিজ্ঞেস করল। ‘চলো, এসকেলেটরে করে যাই। এসকেলেটরে চড়তে এলিভেটরের চেয়ে ভাল লাগে আমার।’

‘না, যা দেখাতে চাই, সেটা দেখতে এলিভেটরে করেই যেতে হবে,’ আমি বললাম।

আগের দিন যে এলিভেটরটায় চড়েছিলাম, সেটার কাছে নিয়ে এলাম ওদেরকে। শপিং মলে এত লোকের ভিড়, কিন্তু এলিভেটরের কাছে কেউ নেই। ব্যাপারটা আমার কাছে আগেও অদ্ভুত লেগেছে, বলেছি।

‘ভালই হয়েছে,’ মুসা বলল। ‘লাইনে দাঁড়াতে হলো না। সেন্টারে তো লাইন ছাড়া কথা নেই।’ আবার জিজ্ঞেস করল আমাকে, ‘কী দেখাবে, বলো তো?’

‘একটু অপেক্ষা করো, দেখতেই পাবে,’ আবারও একই জবাব দিলাম।

এলিভেটর এল। দরজা খুলে গেল।

শূন্য এলিভেটর। একজন লোকও নেই ভিতরে।

মুসা বলল, ‘আশ্চর্য! এখানে কি সবাই এসকেলেটরে চড়ে? এলিভেটরে কেউ ওঠে না?’

মুচকি হেসে বললাম, ‘আশ্চর্যের এখনই দেখেছ কী। আরও কত কিছু বাকি।

কিশোর ও মুসাকে নিয়ে ভিতরে ঢুকলাম। আর কেউ উঠল না। শুধু আমরা তিনজন।

দরজাটা লেগে গেল।

বোতামের সারির কাছে দাঁড়িয়ে আছে কিশোর।

বললাম, ‘এইচ লেখা বোতামটা টেপো। তাহলেই শুরু হয়ে যাবে খেল।’

‘টিপতে পারলে তো খুশিই হতাম,’ কিশোর জবাব দিল। ‘কিন্তু এইচ লেখা বোতাম কই?’

প্যানেলের দিকে তাকালাম। বোতামের সারিতে ‘এইচ’ লেখা বোতামটা খুঁজছে আমার চোখ।

কিন্তু নেই!

গেল কোথায়?

আশ্চর্য!

নয়
‘বললাম তো, ছিল ওখানে!’ বোতামের সারির ঠিক যেখানটায় বোতামটা ছিল, সেখানে হাত বোলালাম। ‘তোমাদের কী ধারণা, আমি বানিয়ে বলেছি, পুরো ব্যাপারটা আমার কল্পনা?’

‘বানিয়ে গল্প লিখে তুমি ফার্স্ট হয়েছ,’ চিন্তিত ভঙ্গিতে কিশোর বলল। ‘সবচেয়ে বেশি নম্বর পেয়েছ। হয়তো বেশি কল্পনা করতে করতে এমনভাবেই কল্পনার জগতে ঢুকে পড়ো, বাস্তবতার সঙ্গে গুলিয়ে ফেলো। হতে পারে না এরকম?’

জবাব খুঁজে পেলাম না। এলিভেটরের ভিতরের আয়নায় দেখলাম, মুখ লাল হয়ে যাচ্ছে আমার। রীতিমত একটা গাধা মনে হচ্ছে নিজেকে। কী জবাব দেব, বুঝতে পারছি না।

‘আর এখানে দাঁড়িয়ে থেকে লাভ কী?’ মুসা বলল। বোতাম টিপল ও।

খুলে গেল এলিভেটরের দরজা। বেরিয়ে এলাম তিনজনে।

‘আমি আরকেডে যাচ্ছি,’ কিশোর বলল। লাইন হয়তো এখনও তেমন লম্বা হয়নি। তাড়াতাড়িই সুযোগ পেয়ে যাব আবার।’

‘তুমি কী করবে, রবিন?’ আমার মুখচোখের অবস্থা দেখে সহানুভূতির সঙ্গে জিজ্ঞেস করল মুসা।

‘মা কয়েকটা জিনিস নিতে বলে দিয়েছে,’ বোতামটা না পাওয়ায়, বন্ধুদের দেখাতে না পারায় খুব হতাশ লাগছে আমার। ‘সেগুলো কিনতে যাব।’

‘ঠিক আছে, যাও। ঘণ্টাখানেকের মধ্যে রুবিনা’স হট ডগে চলে এসো,’ কিশোর বলল। ‘ওখানে লাঞ্চ খাব। তারপর প্লে এরিয়ায় গিয়ে রাইডে চড়ব। নতুন কয়েকটা রাইড এসেছে শুনলাম।’

ওরা ফিরে গেল ওদের আরকেডে, আমি রওনা হলাম জিনিসপত্র কিনতে। এবার আর এলিভেটরে চড়লাম না। এসকেলেটরের দিকে এগোলাম। ভাবতে ভাবতে চলেছি। হয়তো কিশোরের কথাই ঠিক। অতি কল্পনা করতে করতে এখন কল্পনার জগতেই বেশির ভাগ সময় ঘুরে বেড়াই আমি। মানসিক রোগী হয়ে যাচ্ছি হয়তো। মাকে বলে একজন ডাক্তারের সঙ্গে দেখা করার কথাও ভাবলাম। তারপর দুশ্চিন্তাটা ঝেড়ে ফেলে দিয়ে কাজের কথায় মন দিলাম। প্রথমে মা’র চশমাটা নিতে হবে, তারপর প্রেশার কুকারের ওয়াশার, সবশেষে নিনার পুতুল।

দোতলায় ওঠার এসকেলেটরে চড়লাম। চশমার দোকানটা ওখানেই। কোন ঝামেলা করল না এসকেলেটর। নেমে সোজা এসে দোকানে ঢুকে কাউন্টারের সামনে দাঁড়ালাম।

‘কি লাগবে, বলো?’ জিজ্ঞেস করল কাউন্টারের ওপাশে দাঁড়ানো মহিলা।

রশিদ বের করে বাড়িয়ে দিয়ে বললাম, ‘চশমার কাঁচ লাগাতে দিয়ে গেছে মা, আজ দেয়ার কথা।’

‘এক মিনিট,’ বলে রশিদটা নিয়ে চলে গেল মহিলা। ফিরে এল ঠিক এক মিনিট পরেই। হাতে একটা ছোট বাক্স। সেটা আমার দিকে বাড়িয়ে দিল। আমি টাকা দিলাম। কিছু ভাঙতি পাব। ক্যাশ রেজিস্টারে লিখতে লাগল মহিলা। কত টাকা বিল হয়েছে, আমি ওকে কত দিয়েছি, কত টাকা ভাঙতি পাব, সব খুঁটিয়ে লিখছে। ভাঙতি টাকার জন্য অপেক্ষা করছি আমি।

‘দেরি হবে?’ আমার পিছন থেকে ধমকে উঠল একটা অধৈর্য কণ্ঠ। ‘আমার তাড়া আছে, সারাদিন দাঁড়িয়ে থাকতে পারব না।’

‘এক মিনিট, সার,’ মহিলা বলল। ‘এই যে, হয়ে গেছে।’ একটা বাক্স থেকে আমাকে ভাঙতি টাকা বের করে দিল মহিলা। টাকা হাতে নিয়ে ঘুরে দাঁড়ালাম। লোকটার ওপর চোখ পড়তে ← থমকে দাঁড়ালাম। পরনে প্যান্ট, শার্ট, জ্যাকেট। চামড়ার রঙ সবুজ, ঠেলে বেরোনো লাল চোখ, আর দুই কান থেকে বেরিয়ে থাকা বড় বড় লোম!

দশ
একপাশের দেয়ালের দিকে সরে গেলাম। ওখানে শোকেসে সাজানো চশমা দেখার ভান করলাম। আসলে লোকটার ওপর নজর রাখছি। ও কী করে দেখতে চাইছি। দোকানে আমি ছাড়া আর কোন ক্রেতা নেই। শুধু আমরা তিনজন—আমি, ওই মহিলা, আর লোকটা।

কাউন্টারের ওপর একটা চশমা রাখল ও। ঠিকমত নাকে বসে না, তাই ফ্রেমটা ঠিক করে দিতে হবে। ধমক খেয়েও হাসিমুখে কথা বলছে মহিলা, যেন কিছুই হয়নি।

আজব লোকটা বেরিয়ে গেলে কাউন্টারের সামনে ফিরে এলাম। মহিলাকে জিজ্ঞেস করলাম, ‘উনি কে?’

আমার দিকে মুখ তুলে তাকাল মহিলা। ‘ও, তুমি এখনও বেরোওনি। ভাঙতি টাকা তো দিয়ে দিলাম, আর কোনও সমস্যা?’

সমস্যা তো বটেই। বিরাট সমস্যা। জিজ্ঞেস করলাম, ‘ ওই ভদ্রলোককে দেখেছেন?’

‘দেখব না কেন? আমাদের কাস্টোমার। মিস্টার ওয়েভারলি। তা ছাড়া এই শপিং মলের মালিকও তিনিই।’

‘এই শপিং মলের মালিক?’ নিজের কানে প্রতিধ্বনির মত শোনাল যেন আমার কথাগুলো। মনে হলো, পা দুটো রবার হয়ে গেছে আমার। হাঁটু ভাঁজ হয়ে আসছে। দাঁড়িয়ে থাকতে কষ্ট হচ্ছে। ‘দেখতে কি সব সময়ই ওরকম উনি?’

‘কী রকম? আজ শনিবার, ব্যস্ততা বেশি, তাই সাধারণ কাপড়চোপড় পরেছেন।’

‘আমি তাঁর পোশাকের কথা বলছি না। চামড়ার রঙ এমন কেন? মনে হয় যেন এই পৃথিবীর মানুষ নন, অন্য গ্যালাক্সি থেকে এসেছেন!’

আমার দিকে তাকিয়ে ভুরু কোঁচকাল মহিলা। ‘বেশি বেশি সাইন্স ফিকশন সিনেমা দেখো তুমি, তাই না? সেজন্যই মানুষকে ভিনগ্রহের মানুষ কল্পনা করো। আমি তো তাঁর মধ্যে অস্বাভাবিক কিছু দেখলাম না।’

একজন কাস্টোমার ঢুকল দোকানে। আমাকে মহিলা বলল, ‘তোমার কাজ তো শেষ, এখন তুমি যেতে পারো। হ্যাঁ, শোনো, বাড়ি গিয়ে মাকে বলো, তাড়াতাড়ি যেন ভাল সাইকিয়াট্রিস্টের কাছে নিয়ে যান। কিংবা চোখের ডাক্তারও দেখাতে পারো। আমাদের এখানেও ডাক্তার বসেন, তাঁকেও দেখাতে পারো। চোখ খারাপ হলেও উল্টোপাল্টা দেখবে।’ তারপর হেসে স্বাগত জানাল নতুন কাস্টোমারকে।

ঘুরে দরজার দিকে রওনা হলাম।

বাইরে এসে চারপাশে তাকালাম। সব কিছুই খুব স্বাভাবিক মনে হচ্ছে। কিন্তু খটকাটা গেল না আমার। বার বার মনে হচ্ছে, কিছু একটা ঘটছে এই শপিং মলকে ঘিরে।

চশমা নিয়েছি। এখন প্রেশার কুকারের ওয়াশার কিনতে হবে। তারপর নিনার পুতুল। যত তাড়াতাড়ি সম্ভব কেনাকাটাগুলো সেরে পালাতে হবে এখান থেকে।

প্রেশার কুকারের দোকানটা চারতলায়। আবার এসকেলেটরে চড়লাম। দুইবার এসকেলেটর বদলে চারতলায় পৌছলাম। প্রেশার কুকারের দোকানে ঢুকলাম। সেলসম্যানকে প্রেশার কুকারের ওয়াশার দিতে বললাম।

সেলসম্যান একজন তরুণ। ওয়াশার এনে দিল। এই লোকটাও রেজিস্টারে বিল লিখতে লাগল। রেজিস্টারটা দেখতে পাচ্ছি। যেখানে সংখ্যাগুলো লেখা হয়, তা-ও চোখে পড়ছে।

তাকিয়ে আছি। আমার চোখের সামনে ক্যাশ রেজিস্টারটা একটা চেহারায় রূপ নিতে শুরু করল। মুখ, চোখ, দাঁত। মাথায় বড় বড় সবুজ লোম গজাচ্ছে। লিখে চলেছে সেলসম্যান। রেজিস্টারের পরিবর্তনটা যেন চোখেই পড়ছে না ওর!

রেজিস্টারটা নড়ছে, জ্যান্ত প্রাণীর মত। তারপর হাসতে লাগল। আমার বহুবার শোনা সেই অট্টহাসি।

এই সময় আমার পিছন থেকে একটা কণ্ঠ বলে উঠল, ‘জোসেফ, কেমন আছো?’

‘আরে, স্কারপিনি, কী খবর?’ তরুণ সেলসম্যান জিজ্ঞেস করল।

ফিরে তাকালাম। দরজায় দাঁড়ানো লোকটাকে দেখে চমকে উঠলাম। সেই লোকটা, শপিং মলের মেকানিক, যার বুকে ট্যাগে লেখা রয়েছে হিরাম স্কারপিনি। কাল আমাকে এসকেলেটর থেকে নামিয়ে দিয়েছিল।

লেখা শেষ করে আমার কাছ থেকে বেল্টের দাম নিল জোসেফ। ওয়াশারটা প্যাকেট করে দিল

আবার তাকালাম হিরাম স্কারপিনির দিকে। এখনও দরজায় দাঁড়িয়ে আছে আমার দিকে তাকিয়ে। ঠোঁটে পাতলা এক চিলতে অদ্ভুত হাসি, আন্তরিক নয় মোটেও। ফিরে তাকালাম ক্যাশ রেজিস্টারটার দিকে। আবার স্বাভাবিক হয়ে গেছে ওটা, সবুজ মুখটা গায়েব।

বেল্টের প্যাকেটটা নিয়ে পা বাড়ালাম দরজার দিকে। হিরাম স্কারপিনির পাশ দিয়ে বেরোনোর সময় ওর হাসি শুনলাম। জোরাল সেই অট্টহাসি!

এগারো
নিনার পুতুল কেনা বাকি এখনও। ওটা কিনে আর এক মুহূর্ত দাঁড়াব না। সোজা বেরিয়ে যাব এই শপিং মল থেকে। কোনদিন কোনও কারণেই আর ফিরে আসব না এখানে। কিশোর আর মুসাকে বলে যাব, আমার মাথা ধরেছে, বাড়ি চলে যাচ্ছি, ওদের সঙ্গে লাঞ্চ খেতে পারব না। একবার গেটের বাইরে বেরোতে পারলেই হয়—নিজেকে বললাম—স্কেট পরে এমন ছোটা ছুটব, পিছন ফিরে তাকাব না আর।

আবার এসকেলেটরে চড়লাম। উঠে এলাম পঞ্চম তলায়। গ্রেগ জনসনের দোকানে ঢুকলাম। ভয় পাচ্ছি। ‘এইচ’ ফ্লোরে ওকেই কি দেখেছিলাম? পুতুলের দোকানের ছোটখাট এই টাকমাথা মানুষটিই কি নীচতলায় দানবে পরিণত হয়েছিল? নাকি পুরো ব্যাপারটাই আমার কল্পনা?

কাউন্টারের ওপাশে দাঁড়িয়ে আছে একজন মহিলা। দোকানে গ্রেগ জনসনকে না দেখে তিনি কোথায় জিজ্ঞেস করলাম। মহিলা জানাল, হঠাৎ করেই মিস্টার জনসন অসুস্থ হয়ে পড়ায় দোকানে আসতে পারেননি। আমার কী চাই, জিজ্ঞেস করল।

‘আমি একটা এভিয়েটর ডল চাই,’ মহিলাকে বললাম। ‘কাল এসেছিলাম, পাইনি। মিস্টার জনসন আজ দুপুরে আসতে বলেছেন। আজ নাকি পুতুল আসবে।’

হাসিমুখে মহিলা বলল, ‘এসেছে তো।’

পিছনের দরজা দিয়ে ভিতরের ঘরে চলে গেল ও। ফিরে এল হাতে একটা বাক্স নিয়ে।

‘আজ আমার কাজিনের জন্মদিন,’ মহিলাকে বললাম। ‘উপহার দেব। রঙিন কাগজ দিয়ে প্যাক করে দিলে ভাল হয়।’

‘নিশ্চয়ই,’ মহিলা বলল।

ঠিক এ সময় অতিরিক্ত উজ্জ্বল হয়ে গেল দোকানের আলো। কয়েক মুহূর্ত পর আবার স্বাভাবিক হয়ে গেল।

‘বাতির আলো এত বাড়ল কেন?’ ভীত চোখে চারপাশে তাকাতে লাগলাম।

‘ও কিছু না, ভোল্টেজ বেড়ে গিয়েছিল,’ মহিলা বলল। ‘শপিং মলের ইলেকট্রিশিয়ান বলেছে ওয়্যারিঙে নাকি গোলমাল হয়েছে। সেটা ঠিক করছে। বলেছে, মেরামতের সময় মাঝে মাঝে এ রকম হতে পারে।’

রঙিন কাগজ দিয়ে পুতুলের বাক্সটা সুন্দর করে মুড়ে দিল ও।

‘কী, আলোর সমস্যা নেই তো আর?’ সামনের দরজার কাছ থেকে জিজ্ঞেস করল একটা কণ্ঠ। পরিচিত মনে হওয়ায় ফিরে তাকালাম। মেকানিক হিরাম স্কারপিনি।

‘না, নেই,’ মহিলা জবাব দিল। ‘হঠাৎ আলো কিছুটা বেড়ে গিয়েছিল, তারপর ঠিক হয়ে গেছে।’

মাথা ঝাঁকিয়ে, আমার দিকে তাকিয়ে হাসল স্কারপিনি, সেই অদ্ভুত হাসি। পুতুলের বাক্সটা নিয়ে তাড়াতাড়ি ওর পাশ কাটিয়ে বেরিয়ে এলাম।

কিশোর আর মুসাকে কী বলব ভাবতে ভাবতে নীচে নামার এসকেলেটরে পা রাখতে যাব, পিছন থেকে বলে উঠল পরিচিত কণ্ঠ, ‘এসকেলেটর নষ্ট।’

ফিরে তাকালাম। এসকেলেটরের মাথার কাছে দাঁড়িয়ে আছে হিরাম স্কারপিনি। আমার পিছন পিছন এসেছে।

আমি তাকাতেই আবার বলল, ‘চলে না। অচল হয়ে গেছে।’

‘কাল না দেখলাম ঠিক করলেন?’ আমি বললাম।

‘করেছিলাম, কিন্তু পুরোপুরি ঠিক হয়নি। সমস্যা রয়েই গেছে। এসব একদিনে মেরামত করা যায় না,’ শীতল দৃষ্টিতে আমার দিকে তাকিয়ে হিরাম স্কারপিনি বলল। ‘এলিভেটরে চড়ে যাও।’

এই একটা কাজই আমি আর করতে চাই না—এলিভেটরে চড়ে নীচে নামা। ‘না, আমি এলিভেটরে চড়ব না, সিঁড়ি দিয়ে নামব।’

‘উঁহুঁ,’ মাথা নাড়ল লোকটা। ‘পারবে না। সিঁড়ির মুখ বন্ধ করে দেয়া হয়েছে। মিস্ত্রিরা রঙ করছে ওখানে।’

অসহায় ভঙ্গিতে ওর দিকে তাকিয়ে ভাবতে লাগলাম, নীচে নামতে হলে এলিভেটর ব্যবহার করা ছাড়া আর কোনও উপায় নেই আমার।

‘এলিভেটরকে তুমি ভয় পাও, তাই না?’ হাসিমুখে জিজ্ঞেস করল লোকটা। যেন আমার ভয় দেখে মজা পাচ্ছে।

জবাব না দিয়ে ঘুরে হাঁটতে শুরু করলাম।

এলিভেটরের কাছে এসে দাঁড়ালাম। একমাত্র আমিই আছি। আর কেউ নেই। অথচ আজ শনিবারের ভিড়ের দিন। দুপুরের খাবার সময়। এলিভেটরের সামনে লাইন থাকার কথা। কারণ খাবারের দোকানগুলো সব নীচে

বোতাম টিপলাম। এলিভেটর এল। দরজা খুলল। কেউ নেই ভিতরে। ঢুকব কি না দ্বিধা করছি, কে যেন আমার পিঠে ধাক্কা দিয়ে এলিভেটরের ভিতরে ঠেলে দিল।

লেগে গেল দরজাটা। দরজা বন্ধ হওয়ার সঙ্গে সঙ্গে আলোও নিভে গেল।

গাঢ় অন্ধকারে ঢেকে গেছে এলিভেটরের ভিতরটা!

বারো
শান্ত, মসৃণ কণ্ঠের কথা শোনা গেল এলিভেটরের স্পিকারে, ভয় পেয়ো না। বৈদ্যুতিক সিসটেমে গণ্ডগোল হয়েছে। এখুনি ঠিক হয়ে যাবে। প্যানেলে এইচ লেখা বোতামটা টিপে দাও, প্লিজ। তারপর পরবর্তী নির্দেশের অপেক্ষায় থাকো।’

হালকা, মৃদু আলো জ্বলে উঠল। কন্ট্রোল প্যানেলের দিকে তাকালাম। ফিরে এসেছে ‘এইচ’ লেখা বোতামটা।

যত খুশি নির্দেশ দিতে থাকুক স্পিকারে, মরে গেলেও আমি ওই বোতাম টিপব না।

কিন্তু কে যেন আমাকে দিয়ে জোর করেই বোতাম টেপাল। সেই অদৃশ্য হাতটাই হবে হয়তো, যেটা আমাকে ধাক্কা দিয়ে এলিভেটরের ভিতর ঠেলে ফেলে দিয়েছিল।

নড়ে উঠল এলিভেটর। নামতে শুরু করল।

মনে হলো যেন অনন্তকাল ধরে নেমেই চলেছি।

নেমে যাচ্ছি শপিং মলের নীচে, পাতালে।

তারপর হঠাৎ ঝাঁকি দিয়ে থেমে গেল এলিভেটর।

সব কিছু স্তব্ধ। নিথর। অখণ্ড নীরবতা।

তারপর সেই মসৃণ কণ্ঠটা আবার বলল স্পিকারে, ‘তোমার শেষ গন্তব্যে পৌঁছে গেছ, রবিন। ভাল থাকো। ‘

দরজা খুলে গেল। আগেরবারের মতই তীব্র আলো পড়ল চোখে।

দুই হাতে চোখ ঢাকলাম।

আলো কমে এলে আবার যখন হাত সরালাম, দেখি সেই আজব বুনো অঞ্চলে দাঁড়িয়ে আছি। এলিভেটরকার থেকে কখন বেরোলাম, কীভাবে বেরোলাম, জানি না। কী ঘটে দেখার জন্য অপেক্ষা করলাম না। ঘুরে দাঁড়ালাম, বট গাছের ফোকর দিয়ে এলিভেটরে ঢোকার জন্য। এখানে থাকতে চাই না আমি।

কিন্তু কোথায় গাছ?

নেই ওখানে!

‘সর্বনাশ!’ বিড়বিড় করলাম। বনের অন্য কোনও অংশে চলে এসেছি হয়তো আমি। এখান থেকে বেরোনোর একটাই উপায়, বট গাছের ফোকর দিয়ে এলিভেটরে ঢোকা। তবে তার আগে গাছটাকে খুঁজে বের করতে হবে।

সরু কাঁচা রাস্তা দেখে সেটা ধরে হেঁটে চললাম। আমার চারপাশে বড় বড় গাছ, কেমন ভয়ঙ্কর দেখাচ্ছে। সবগুলোই তো দেখতে এক রকম, এর মাঝে সেই বিশেষ গাছটাকে খুঁজে বের করব কী করে? তারপর মনে পড়ল, যে গাছের ফোকর দিয়ে বেরিয়েছি, সেটার গোড়ায় মস্ত শিকড় রয়েছে। যাতে হোঁচট খেয়েছিলাম।

এগিয়ে চললাম। আমার দুই চোখের দৃষ্টি সেই শিকড় খুঁজে বেড়াচ্ছে। আর ওই বিশেষ গাছটাকে। এই ভয়ানক বনে কোনও রাক্ষুসে প্রাণী নেই তো, যে আমাকে ধরে খাওয়ার জন্য ওত পেতে রয়েছে? তবে এখন পর্যন্ত কোনও প্রাণী দেখিনি।

‘কী, রাস্তা খুঁজছ, রবিন?’ চিঁ-চিঁ করে ওপর থেকে কথা শোনা গেল।

থমকে দাঁড়ালাম। ওপরে তাকিয়ে দেখি, গাছের ডালে বসে কী যেন খাচ্ছে গ্রেগ জনসনের চেহারার সেই প্রাণীটা।

‘কী-কী চান আপনি?’ কোনমতে তুতলে বললাম। ‘আমাকে এখানে নিয়ে আসা হয়েছে কেন? এখান থেকে বেরোব কী করে?’

‘হাঁটতে থাকো,’ হেসে বলল ও। ‘ঠিক পথেই এগোচ্ছ। শীঘ্রি তোমার পরবর্তী নির্দেশ পেয়ে যাবে।’ হেসে আবার খাওয়ায় মনোযোগ দিল ভূতুড়ে গ্রেগ জনসন। ভাল করে তাকিয়ে দেখলাম, কাঁচা মাংস খাচ্ছে ও। ঠোঁটের কোণ বেয়ে লাল রস গড়াচ্ছে। রক্তের মত। শিউরে উঠলাম। তাড়াতাড়ি পা চালালাম ওখান থেকে সরে আসার জন্য।

একটা দোরাস্তার মাথায় পৌছলাম। কোন দিকে যাব এখন? ডানে, না বাঁয়ে?

‘ডানে যাও, ডানে!’ বলে উঠল একটা অদৃশ্য রাগত কণ্ঠ।

অবাক হয়ে চারপাশে তাকালাম, কে কথা বলে দেখার জন্য। যাকে দেখলাম, নিঃশ্বাস প্রায় বন্ধ হয়ে যাবার জোগাড় হলো আমার।

শপিং মলের সেই দারোয়ান, আমি ঢোকার সময় প্রতিবারেই যে কটমট করে তাকিয়ে থাকে। রাস্তার ঠিক মাঝখানে দাঁড়িয়ে আছে। ভুতুড়ে গ্রেগ জনসনের মত এ-লোকটাকেও ভূতুড়ে লাগছে। হাত, মুখ, আর গায়ের চামড়া ফুলে উঠেছে, বড় বড় ফোঁড়ার মত। চুলগুলো সব জট পাকানো। এমনিতেই চেহারাটা ভাল না ওর, এই আজব ভূতুড়ে জগতে আরও বেশি ভয়ানক, বিকৃত লাগছে।

‘ডানের রাস্তা ধরে এগিয়ে যাও!’ ধমকে উঠল সে। ‘অন্য কাস্টোমারদের পথ আটকিয়ো না!’

কোথায় অন্য কাস্টোমার? একটা লোককেও তো দেখতে পাচ্ছি না। শুধু দেহটাই বিকৃত হয়ে যায়নি লোকটার, মনে হলো মগজটাও বিগড়ে গেছে।

এখানে দাঁড়িয়ে থাকার কোন ইচ্ছেই আমার নেই। দ্রুত ডানের রাস্তাটা ধরে হাঁটতে শুরু করলাম। এঁকেবেঁকে চলে গেছে রাস্তাটা। সামনের একটা পাহাড়ের দিকে।

গাছের দিকে যাচ্ছি, না আরও কোনও ভয়ঙ্কর জায়গায় চলেছি, জানি না। পিঠের ব্যাকপ্যাকটা টেনেটুনে সোজা করলাম।

‘আমার সামনে থেকে সরো!’ হঠাৎ গর্জে উঠল একটা কণ্ঠ। ‘আমি ব্যস্ত মানুষ! আমাকে যেতে দাও!’

রাস্তার মাঝখানে দাঁড়িয়ে আছি। মুখ তুলে তাকিয়ে দেখি, শপিং মলের মালিক মিস্টার ওয়েভারলি। সারা মুখে বড় বড় লোম। অদ্ভুত চেহারার একটা মোটর সাইকেলে বসে রয়েছে। সামনের পাহাড় থেকে নেমে আসা রাস্তা ধরে এসেছে। কখন এসেছে, বলতে পারব না। আসতে শুনিনি মোটর সাইকেলটাকে।

তেরো
ভুরু কুঁচকে আমার দিকে তাকিয়ে আছে মিস্টার ওয়েভারলি। লাফ দিয়ে বাঁয়ে সরে গিয়ে জায়গা করে দিলাম ওকে। আমার প্রায় গা ছুঁয়ে বেরিয়ে গেল ওর মোটর সাইকেল।

ওর কুৎসিত রোমশ মুখটার দিকে তাকিয়ে গা ঘিঘিন্ করতে লাগল।

‘মনে হয় পথ হারিয়েছ?’ শান্ত, ঠাণ্ডা একটা মহিলাকণ্ঠ কানে এল।

ফিরে তাকালাম। একটা গাছের অন্ধকার, ছায়ায় দাঁড়িয়ে আছে মহিলা।

‘কে আপনি?’ ঢোক গিলে কোনমতে জিজ্ঞেস করলাম। গলা শুকিয়ে কাঠ হয়ে গেছে। থরথর করে কাঁপছে সারা শরীর। কথা বেরোতে চাইছে না গলা দিয়ে।

‘এত তাড়াতাড়িই ভুলে গেলে?’ মহিলা বলল। ‘এই তো, একটু আগেই তো দেখা হলো আমাদের।’

ছায়া থেকে আলোয় বেরোল ও। চিনতে পারলাম। গ্রেগ জনসনের দোকানের সেই মহিলা। একই পোশাক পরা রয়েছে। ঠোঁট দুটো সামান্য ফাঁক হয়ে আছে। বড় বড় দাঁত দেখা যাচ্ছে। চোখা চোখা, ধারাল। দোকানে এমন দাঁত দেখিনি। স্বাভাবিক ছিল। আর চুলের জায়গায় চুলও নেই এখন, অসংখ্য সাপ কিলবিল করছে, রূপকথার মেডিউসার মত। লম্বা সরু সরু আঙুলের মাথায় বড় বড় নখ।

একটা গাছের নীচে পার্ক করে রাখা একটা ছাতখোলা ভ্যান গাড়ি দেখিয়ে মহিলা বলল, ‘ওই গাড়িতে করে তোমাকে তোমার আসল গন্তব্যে পৌঁছে দিতে বলা হয়েছে আমাকে। প্লিজ, ভ্যানে উঠে বসো। যাত্রাটা খুব আরামের হবে, কথা দিতে পারি।

ঘুরে দাঁড়িয়ে দৌড় দিতে ইচ্ছে করল। কিন্তু জানি, কোন লাভ নেই। যে আমার পিছে লেগেছে, সে আমাকে খুঁজে বের করবেই।

দেখা যাক, শেষ পর্যন্ত কী ঘটে। হয়তো পালানোর সুযোগ পেয়েও যেতে পারি। ভেবে, চুপচাপ ভ্যানের পিছনে উঠে বসলাম। মহিলা বসল ড্রাইভিং সিটে। ইঞ্জিন স্টার্ট দিল। ‘সিটবেল্ট পরো, প্লিজ। এটা এখানকার নিয়ম। কড়াকড়িভাবে নিয়ম মেনে চলি আমরা।’

বাহ্, দারণ কথা শুনলাম! এরা এখানে নিয়ম মেনে চলে! একটা ছেলেকে বাড়ি যেতে না দিয়ে তার ইচ্ছের বিরুদ্ধে ধরে নিয়ে আসাটা কোন নিয়মের মধ্যে পড়ে?

বেল্ট পরলাম।

চাকায় গড়িয়ে না চলে আচমকা এক লাফ দিয়ে শূন্যে উঠে পড়ল গাড়িটা। হেলিকপ্টারের মত সোজা ওপরে উঠে যাচ্ছে।

চেঁচিয়ে উঠলাম। পড়ে যাওয়ার ভয়ে গাড়ির কিনার খামচে ধরলাম। এতক্ষণে বুঝলাম, কেন সিটবেল্ট বাঁধার জন্য চাপাচাপি করা হয়েছে।

চোদ্দ
‘কোথায় যাচ্ছি আমরা?’ ইঞ্জিনের গর্জন আর বাতাসের শোঁ-শোঁ শব্দকে ছাপিয়ে চিৎকার করে উঠলাম। এরোপ্লেনের মত উড়ে চলেছে ভ্যান গাড়িটা।

কিন্তু জবাব দিল না মহিলা। হয় আমার কথা শোনেনি, নয়তো ইচ্ছে করেই জবাব দেয়নি। অনেক ওপরে উঠে নাক সোজা হলো গাড়ির। মাটি থেকে হাজার ফুট ওপর দিয়ে সোজাসুজি উড়ে চলল। কীভাবে ঘটছে এই অদ্ভুত কাণ্ডটা, শপিং মলের মাটির নীচে, মাথায় ঢুকছে না আমার। একমাত্র কল্পনাতেই সেটা সম্ভব। কিংবা ভয়ংকর দুঃস্বপ্নে।

নীচে তাকালাম। বড় বড় গাছে ঢাকা ঘন বন। মাঝখান দিয়ে সরু কাঁচা রাস্তা চলে গেছে। সামনে খানিকটা জায়গা দেখলাম, বন কেটে সাফ করা।

‘এক মিনিটের মধ্যেই নামব আমরা, তৈরি হও, প্লিজ, মহিলা বলল। ওকে মহিলা না বলে দানব-মহিলা বলাই ভাল। ওর মাথার দিকে তাকাতে চাইছি না পারতপক্ষে, তবুও চোখ চলে যায়। কিলবিল করেই চলেছে সাপগুলো। হেলান দিয়ে বসলাম। মনটাকে শক্ত করার চেষ্টা করছি। মাথা গরম করে ফেললে কিংবা ভয়কে মগজটা গ্রাস করতে দিলে, ঠাণ্ডা মাথায় চিন্তা করতে পারব না। পালানোর সুযোগ পাব না।

হেলিকপ্টারের মত সরাসরি মাটিতে গাড়ি নামাল দানব-মহিলা। এত আস্তে, আর নিখুঁতভাবে, কোন ঝাঁকুনিই টের পেলাম না।

গাড়ি থেকে নামল ও। সিটবেল্ট খোলার চেষ্টা করলাম। পারলাম না। আটকে গেছে ওটা

‘নোড়ো না, প্লিজ। তোমার জন্য পরবর্তী আদেশ না আসা পর্যন্ত বসেই থাকতে হবে তোমাকে।’ বলে আমাকে একা রেখে তাড়াহুড়া করে চলে গেল দানব-মহিলা। ভয়ানক অসহায় লাগছে আমার। মাথার চুল ছিঁড়তে ইচ্ছে করছে। কেন যে মরতে শপিং মলে এসেছিলাম! মা যতই বলুক, কোনমতেই আসা উচিত হয়নি আমার। তারপর মনে হলো, আচ্ছা স্বপ্ন দেখছি না তো? দুঃস্বপ্নে ঘটছে না তো ঘটনাগুলো?

নিজের হাতে চিমটি কেটে দেখলাম। ব্যথা লাগল। না, বাস্তবেই ঘটছে এসব। কিন্তু কীভাবে ঘটছে—এসব তো কেবল রূপকথার রাজ্যে কিংবা পরীর দেশেই সম্ভব—হাজার ভেবেও বুঝতে পারলাম না।

ফিরে এল দানব-মহিলা।

‘নেমে এসো,’ বলল ও।

‘পারছি না তো, আমার সিটবেল্ট আটকে গেছে,’ জবাব দিলাম।

আমার মুখের কথা শেষ হওয়ার সঙ্গে সঙ্গে আপনাআপনি বাকল্স খুলে খসে পড়ল বেল্টটা। উঠে দাঁড়ালাম। পা ঝাড়া দিলাম। লাফিয়ে নামলাম মাটিতে।

‘এদিকে, প্লিজ,’ দানব-মহিলা বলল। পথ দেখিয়ে নিয়ে চলল আমাকে খোলা জায়গাটা দিয়ে। দূরে একটা বাড়ি চোখে পড়ল।

‘কোথায় যাচ্ছি আমরা?’ জিজ্ঞেস করলাম।

‘আমাদের মালিকের সঙ্গে দেখা করতে,’ দানব-মহিলা জবাব দিল।

‘এই মালিকটি কে?’

‘ওঁর সঙ্গে দেখা হলেই বুঝবে।’

চুপ হয়ে গেল দানব-মহিলা। আর একটি কথাও বের করতে পারলাম না ওর মুখ থেকে।

নীরবে হেঁটে চলেছি আমরা। মস্ত এক মাঠের ওপর দিয়ে। দেখেই বোঝা যাচ্ছে, বন কেটে তৈরি করে মাটি সমান করা হয়েছে, ইদানীং।

বাড়িটার দিকে এগোচ্ছি আমরা। সাদা রঙ করা, ছোট একটা বাড়ি। প্ল্যাস্টিক দিয়ে তৈরি। অদ্ভুত এক ধরনের আলো বিচ্ছুরিত হচ্ছে দেয়ালগুলো থেকে, মনে হলো ভিতর থেকে আসছে আলোটা। কোনও দরজা-জানালা দেখলাম না বাড়িটার।

‘মালিক, আমরা এসেছি,’ বাড়িটার কাছে এসে ওটার দিকে তাকিয়ে দানব-মহিলা বলল।

একটা দরজা খুলে গেল। তারপর দ্রুত মিলিয়ে গেল পুরো বাড়িটা। যেন আলো দিয়ে তৈরি করা হয়েছিল, সুইচ অফ করে নিভিয়ে দেয়া হয়েছে।

দানব-মহিলা যাকে ‘মালিক’ বলে ডাকল, সে বসে আছে একটা সিংহাসনের ওপর। পরনে ঢোলা আলখেল্লা। মাথায় সোনার মুকুট। আলোয় ঝলমল করছে। আমার দিকে তাকিয়ে হাসল ও। নাটকীয় ভঙ্গিতে বলল, ‘আমার রাজ্যে, তোমার নতুন বাড়িতে স্বাগতম, রবিন।’

হেসে উঠল ও।

ধড়াস করে এক লাফ মারল আমার হৃৎপিণ্ড। অবাক হয়ে তাকিয়ে আছি। এই ‘মালিক’ শপিং মলের সেই মেকানিক, ছোটখাট মানুষটি, যার নাম হিরাম স্কারপিনি।

পনেরো
অন্যদের মত হিরাম স্কারপিনির চেহারার কোন পরিবর্তন হয়নি। যা ছিল, তা-ই আছে। ভাবলাম, ওপরের মানুষের জগতের মতই এখানকার জগতেও মনিব কিংবা মালিক হলে তাকে কোন কিছু বদলাতে হয় না। সে নিজের ইচ্ছেয় খেয়ালখুশিমত চলতে পারে।

‘কী ঘটছে ভেবে খুব অবাক হচ্ছ, তাই না? নিশ্চয় ভাবছ, তুমি যা দেখছ, তোমার বন্ধুরা কেন সেসব দেখছে না?’ হিরাম স্কারপিনি বলল।

আমি ওকে স্কারপিনিই বলব, মালিক বলতে রাজি নই।

আবার খোলা জায়গাটা ধরে হেঁটে চলেছি আমরা। কোথা থেকে যেন উদয় হয়েছে শপিং মলের মালিক মিস্টার ওয়েভারলি। আমাদের পিছন পিছন আসছে যেন বডিগার্ড হয়ে। ধমক ছাড়া ওর সঙ্গে কথা বলছে না হিরাম স্কারপিনি। আর বলার সঙ্গে সঙ্গে সেটা পালন করার জন্য পাগল হয়ে উঠছে ওয়েভারলি

‘হ্যাঁ, কী ঘটছে জানার জন্য সামান্য কৌতূহল তো হচ্ছেই,’ কণ্ঠস্বর স্বাভাবিক রাখার আপ্রাণ চেষ্টা করলাম।

‘খুব সহজ,’ স্কারপিনি বলল। ‘শপিং মলে আমাকে তুমি কী করতে দেখেছ? মেকানিকের কাজ। ইলেকট্রিশিয়ানের কাজ। যন্ত্রপাতি তদারকির কাজ। অন্যের কর্মচারী, চাকর। অথচ আগে আমি কারও চাকরি করিনি, আমার নিজের দোকান ছিল, ইলেকট্রিকের দোকান।

‘আপনার নিজের দোকান?’ জিজ্ঞেস করলাম। ‘কী হয়েছে ওটার?’

‘ওটা বন্ধ করে দেয়া হয়েছে, জোর করে কেড়ে নেয়া হয়েছে আমার কাছ থেকে। সোজা কথায়, আমাকে আমার জায়গা থেকে উচ্ছেদ করা হয়েছে, রবিন। সব কিছুই করা হয়েছে উন্নয়নের নামে। মিস্টার ওয়েভারলির মত প্রভাবশালী আর টাকাওয়ালা কিছু মানুষ আমাকে তুলে নিয়ে স্রেফ রাস্তায় ছুঁড়ে ফেলেছে।’

কাঁধের ওপর দিয়ে ফিরে তাকালাম ওয়েভারলির দিকে। আমাদের ঠিক পিছনেই রয়েছে। যন্ত্রের মত হাঁটছে। ভঙ্গি দেখে মনে হচ্ছে, মালিক তো দূরের কথা, একেবারে গোলাম বনে গেছে। কোন ক্ষমতাই নেই আর ওর।

‘ওয়েভারলি আর ওর ক্ষমতাশালী চ্যালারা আমাকে আমার জায়গা থেকে তাড়িয়েছে, আমার ব্যবসা বন্ধ করে দিয়েছে। আমি ও আমার মত আরও কয়েক ডজন ছোট ব্যবসায়ীর ভাত বন্ধ করেছে ওরা, পেটে লাথি মেরেছে। আমাদের জায়গা কেড়ে নিয়ে সেখানে বিশাল শপিং মল বানিয়েছে।’

‘ও, আপনাদের জায়গাতেই শপিং মল বানিয়েছে ওরা,’ সহানুভূতির সঙ্গে বললাম।

‘হ্যাঁ, রবিন, তুমিই একমাত্র আমার দুঃখ বুঝলে!’ আমার দিকে তাকিয়ে হাসল স্কারপিনি। ‘এখন আমি প্রতিশোধ নিয়েছি, সমান সমান হয়ে গেছে। কাজ যে আমি শুরু করেছি, সেটা তো দেখতেই পাচ্ছ।’ ওয়েভারলির দিকে ফিরে ধমকে উঠল, ‘ তাই না, ওয়েভারলি?’

‘হ্যাঁ, মালিক, হ্যাঁ,’ তাড়াতাড়ি মুখ কাঁচুমাচু করে হাত কচলে জবাব দিল ওয়েভারলি। ওর কণ্ঠস্বর, ওর চোখের চাহনি, সব কেমন যেন নিষ্প্রাণ। রোবট বানিয়ে দেয়া হয়েছে যেন লোকটাকে। যেন ওর মগজটাকে দখল করে নিয়েছে স্কারপিনি।

‘আমি যা করেছি, রবিন, সেটা করতে বহু সময় লেগেছে আমার। অনেক ধৈর্য ধরতে হয়েছে। কষ্ট করতে হয়েছে। শপিং মলের সমস্ত ওয়্যারিংকে আমি রি-ওয়্যারিং করেছি। নতুন এক ধরনের কারেন্ট সাপ্লাই করেছি সেই নতুন তারের ভিতর দিয়ে, জানা না থাকলে ধরতেই পারবে না কেউ। একমাত্র আমি পারব, আমার বিশেষ যন্ত্রের সাহায্যে। প্রচণ্ড শক্তিশালী ওই কারেন্টের রশ্মি মগজে ঢুকলে ব্রেইনওয়েভ বদলে যায়। বোধবুদ্ধি লোপ পায়, চিন্তার ক্ষমতা নষ্ট হয়ে যায়, কিছু বুঝে ওঠার আগেই সে আমার গোলামে পরিণত হয়।’ ওয়েভারলির দিকে তাকাল স্কারপিনি। ভুরু কুঁচকে ধমকে উঠল, ‘তাই না, ওয়েভারলি, তুমি এখন আমার কুত্তা না?’

‘হ্যাঁ, মালিক, হ্যাঁ!’ তাড়াতাড়ি মাথা নুইয়ে কুর্নিশ করে জবাব দিল ওয়েভারলি।

বুঝলাম, ক্ষমতা এখন সত্যি সত্যি স্কারপিনির হাতে চলে গেছে। ওয়েভারলির ওপর প্রতিশোধ নিয়েছে। আরও যাদেরকে গোলাম বানিয়েছে ও, তারাও নিশ্চয় ওয়েভারলির পক্ষ নিয়ে ওয়েভারলিকে সহায়তা করেছে, স্কারপিনির ক্ষতি করেছে।

‘হুঁ, বুঝলাম,’ মাথা ঝাঁকালাম আমি। ‘ওদের অফিস আর দোকানের ভিতর বিশেষ কারেন্ট প্রবাহিত করে ওদের মগজ ধোলাই করেছেন, ওদের গোলাম বানিয়েছেন, কিন্তু ওদের চেহারার এই দুর্গতি কেন? সেটা বদলালেন কীভাবে?’

‘এটা আমি ইচ্ছে করে করিনি,’ জবাব দিল স্কারপিনি। ‘ওই কারেন্টের সাইড-এফেক্ট, অর্থাৎ, প্রতিক্রিয়া। আমি জানতাম না এমন হবে। তবে হওয়াতে আমি খুশিই হয়েছি। যেমন শয়তান ওরা, ওদের উপযুক্ত শাস্তি। আমার প্রতি যে ভয়ঙ্কর অন্যায় আচরণ করেছে ওরা, সেটাই এখন ওদের চেহারায় প্রকাশ পাচ্ছে।’

চারপাশে তাকালাম। আবার ঘন বনের প্রান্তে চলে এসেছি। শান্ত থাকার ভান করছি, তবে মনে প্রচণ্ড ভাবনার ঝড় চলেছে আমার। স্কারপিনির জায়গা দখল করে সেখানে শপিং মল বানানোয় ওর প্রতি আমার সহানুভূতি আছে, কিন্তু বোঝা যাচ্ছে লোকটা উন্মাদ। কারণ, আমাকেও ধরে নিয়ে এসেছে। আমি তো ওর কোন ক্ষতি করিনি। এই উন্মাদটার কবল থেকে মুক্তির উপায় খুঁজছি মনে মনে। পিছনে ছায়ার মত লেগে আছে ওয়েভারলি। ঘুরে যে পিছন ফিরে দৌড় দেব, তারও উপায় নেই। যদিও জানি, এই অদ্ভুত ফ্যান্টাসির জগতে শুধু দৌড় দিয়ে পালাতে পারব না স্কারপিনির হাত থেকে।

‘আপনার যুক্তি ঠিকই আছে, মিস্টার স্কারপিনি,’ আমি বললাম। জ্বলে উঠল ওর চোখ, বোধহয় আমি নাম ধরে ডাকাতেই। তাড়াতাড়ি শুধরে নিয়ে বললাম, ‘সরি, মালিক, আমি আপনাকে রাগাতে চাইনি।’ চোখের দৃষ্টি স্বাভাবিক হয়ে গেল আবার স্কারপিনির। বললাম, ‘এই লোকগুলো নাহয় আপনার ব্যবসার ক্ষতি করেছে, কিন্তু আমি তো কিছু করিনি। আপনার সঙ্গে কোন শত্রুতা নেই আমার। এমনকী আপনাকে ভাল করে চিনিও না আমি।’

হাসল স্কারপিনি। ‘না, রবিন, তোমার সঙ্গে আমার কোন শত্রুতা নেই। বরং তুমি আমার জন্য একটা বিরাট সম্ভাবনা।’

‘সম্ভাবনা?’ বুঝতে পারলাম না।

‘তোমার স্কুলের রেকর্ড দেখেছি আমি, রবিন। তোমার মধ্যে ট্যালেন্ট আছে, গল্প বলার ট্যালেন্ট, খুব ভাল স্টোরি টেলার তুমি। গুছিয়ে গল্প বলতে পারো। বুঝলাম, তুমি আমার কাজে লাগবে। তাই তোমার ওপর নজর রাখতে শুরু করলাম। একদিন সবাই যখন তোমরা তোমাদের বাড়ি থেকে বেরিয়ে গেলে, তোমার বেডরুমে ঢুকে তোমার টেবিল ল্যাম্পের বাল্বটা বদলে আমার তৈরি একটা স্পেশাল বাল্‌ব্‌ লাগিয়ে দিয়ে এসেছি। সেটা জ্বাললেই তোমার মগজের ওয়েভলেংথে ঢুকতে থাকে স্পেশাল কারেন্ট, তোমার কল্পনাকে বাড়িয়ে দেয়, অদ্ভুত সব জিনিস কল্পনা করতে থাকো। স্বপ্নে তো বটেই, অনেক সময় জেগে থেকেও ফ্যান্টাসির জগতে চলে যাও। উদ্ভট সব জিনিস দেখতে থাকো।’

এতক্ষণে পরিষ্কার হলো রহস্য। বুঝলাম, কিছুদিন থেকে হঠাৎ করে কেন এভাবে উল্টোপাল্টা স্বপ্ন দেখা শুরু করেছি। জেগে থাকলে হ্যালুসিনেশন দেখি। শপিং মলের আরও কয়েকজনের মত আমিও স্কারপিনির উদ্ভাবিত ইলেকট্রিক যন্ত্রের শিকার। তবে ওদের মত আমাকে রোবট বানায়নি স্কারপিনি, আমার মগজ দখল করে আমার চিন্তাভাবনাকে পুরোপুরি গ্রাস করে ফেলেনি।

‘কেন?’ জিজ্ঞেস করলাম। ‘আমার ওপর আপনার কারেন্ট পরীক্ষা করতে গেলেন কেন?’

হাসল স্কারপিনি। কেমন অস্থির দেখাল হাসিটা। পাগলের হাসি। ‘রবিন, একটা জিনিস নিশ্চয়ই লক্ষ করেছ, আধুনিক যে সব শপিং মলগুলো তৈরি হচ্ছে, সেগুলোতে জিনিস বিক্রির পাশাপাশি নানারকম ‘আকর্ষণ’ থাকে, মানুষকে বিনোদন দেয়ার জন্য। যে যত বেশি বিনোদনের ব্যবস্থা করতে পারে, তার শপিং মল তত বেশি চলে। আমারটাকে আমি সেরা বানাতে চাই। তুমিও সেখানে অংশ গ্রহণ করবে। তোমার বিনোদন শোটার নাম দেব আমি রবিন শো!’

‘মানে!’ চেঁচিয়ে উঠলাম। ‘আমাকে শপিং মলের আকর্ষণ বানাবেন! লোকের বিনোদনের বস্তু বানাবেন আমাকে! তারমানে পুতুল বানিয়ে গেটের কাছে দাঁড় করিয়ে রাখতে চান?’

‘উঁহুঁ,’ মাথা নাড়ল স্কারপিনি। হাসল। ‘পুতুল না, হিউম্যান স্টোরি মেশিন! ছোটদের প্রধান আকর্ষণ হবে তুমি। বাবা-মা’রা তাদের বাচ্চাদের এই স্টোরি মেশিন দেখাতে নিয়ে আসবে। অনর্গল গল্প বলে যাবে তুমি। দারুণ আকর্ষণীয়, অদ্ভুত সব গল্প। শোনার জন্য ভিড় জমাবে ছেলেমেয়েরা, বাকি শপিং মলগুলোর ব্যবসা লাটে উঠবে!’

‘আপনি পাগল, মিস্টার স্কারপিনি!’ আর না বলে পারলাম না। ‘উন্মাদ!’

আমার কথায় রাগ করল না স্কারপিনি। বোঝানোর চেষ্টা করল আমাকে, ‘তুমি হবে একটা মস্ত হিট, রবিন! ভেবে দেখো। আমার মেশিন থেকে আরও একটু কারেন্ট সরাসরি তোমার মগজে প্রবাহিত করে দিলে দুনিয়ার সেরা গল্পকার হয়ে যাবে তুমি। সারা শহরের ছেলেমেয়েরা ভেঙে পড়বে তোমার গল্প শোনার জন্য। তুমি ওদের ভয়ের গল্প শোনাবে, ভূতের গল্প শোনাবে, ছোটরা যত ধরনের গল্প শুনতে পছন্দ করে, সব শোনাবে। আতঙ্কিত, বিমোহিত করে দেবে ওদের। নেশাগ্রস্ত করে ফেলবে। তোমার গল্প শোনার জন্য পাগল হয়ে যাবে ওরা। রোজ ছুটে চলে আসবে তোমার কাছে। রাতে শপিং মল যখন বন্ধ থাকবে, গল্পগুলো তুমি কম্পিউটারে কম্পোজ করে লিখে ফেলবে। সেসব ছেপে বই বানিয়ে বাজারে ছাড়ব আমি। বিখ্যাত হয়ে যাবে তুমি। আর আমি হব কোটি কোটি টাকার মালিক!’

‘মনে হচ্ছে এখন আমার যাওয়া উচিত,’ স্কারপিনির আমাকে বিখ্যাত বানানোর পরিকল্পনা আমার মনে দাগ কাটতে পারল না। বরং আরও আতঙ্কিত করে তুলল। এক কদম পিছিয়ে গেলাম। ‘মা চিন্তা করবে। জরুরি জিনিস কিনতে শপিং মলে পাঠিয়েছিল। তাড়াতাড়ি বাড়ি না গেলে শেষে পুলিশকেও ফোন করতে পারে।’

পুলিশের কথায় কোনরকম ভাবান্তর হলো না স্কারপিনির। বলল, ‘না, রবিন, অন্য কোথাও আর যাওয়া হবে না তোমার। এখন থেকে এটাই তোমার আসল বাড়ি। এখানেই থাকবে চিরকাল।’ ওয়েভারলির দিকে তাকিয়ে ধমকে উঠল, হাঁ করে দেখছ কী? এদিকে এসো! ঠেকাও একে!’

মুহূর্তে স্কারপিনির পাশে চলে এল ওয়েভারলি। ওর হাতে বেরিয়ে এসেছে একটা পিস্তলের মত জিনিস।’

‘বলুন, মালিক,’ ওয়েভারলি বলল।

‘মনে হচ্ছে, আমাদের এই কিশোর বন্ধুটির আরও খানিকটা মগজ ধোলাই দরকার,’ স্কারপিনি বলল। ‘অলটার লেখা বোতামটা টিপে দাও!’ আমার দিকে তাকিয়ে বলল, ‘এটা আমার আবিষ্কৃত ব্রেন-অলটারিং ইলেকট্রিক-গান। অনেক কাজ হয় এটা দিয়ে। তার মধ্যে একটা হলো, মানুষের ইচ্ছাশক্তিকে পরিবর্তন করে দেয়া। যাতে সে আর তার নিজের ভাবনায় চলতে না পারে।’

আতঙ্কিত চোখে ইলেকট্রিক গানটার দিকে তাকিয়ে রইলাম।

গানের পাশে লাগানো কয়েকটা বোতামের একটা টিপল ওয়েভারলি। তারপর নলটা পিস্তলের মত তুলে ধরে তাক করল আমার কপালের দিকে। ট্রিগারে চাপ দিচ্ছে আঙুল!

ষোলো
ঝপ করে মাটিতে বসে গড়িয়ে সরে গেলাম একটা ঝোপের ভিতর। লুকিয়ে পড়লাম।

‘মিস করলে তো, গাধা কোথাকার!’ প্রচণ্ড রাগে ধমকে উঠল স্কারপিনি। ‘জলদি ধরো! কোনমতেই যেন পালাতে না পারে!’

হামাগুড়ি দিয়ে সরে যেতে লাগলাম ঝোপের সারির ভিতর দিয়ে। স্কারপিনি, ওয়েভারলি, গ্রেগ জনসন আর দানব-মহিলা, সবাই খুঁজছে আমাকে। চারজনের হাতেই এখন একটা করে ব্রেন-অলটারিং ইলেকট্রিক গান।

আতঙ্কিত হয়ে কোনমতেই এখন মগজ গরম করা চলবে না, নিজেকে বোঝালাম। পালানোর উপায় বের করতে হবে।

ঝোপের ভিতরে ভিতরে ওদের কাছ থেকে বেশ খানিকটা সরে এলাম। হামাগুড়ি দিতে দিতে ক্লান্তি লাগছে। সামান্য জিরিয়ে নেয়ার জন্য ঘন ঝোপের আড়ালে একটা গাছের গায়ে পিঠ দিয়ে বসলাম। একইসঙ্গে ভাবতে লাগলাম, পালানোর উপায়। বট গাছটার কথা মনে পড়ল। ওটার কাছে যেতে হবে আমাকে, যেভাবেই হোক। ওটা খুঁজে বের করতে হবে। ওটার ভিতরের এলিভেটরে চড়তে না পারলে ওপরের জগতে যেতে পারব না আমি।

ঘাড়ে হাত বোলালাম। ব্যাকপ্যাকের ভিতর স্কেট দুটো চাপ দিচ্ছে পিঠে

হঠাৎ ঝটকা দিয়ে সোজা হয়ে গেলাম।

স্কেট!

তাই তো! এগুলো পরে ছুটতে থাকলে আমার সঙ্গে দৌড়ে পারবে না ওরা। তা ছাড়া দূর থেকে ব্রেন-অলটারিং ইলেকট্রিক গান দিয়ে আমাকে নিশানা করাটা তখন অনেক বেশি কঠিন হয়ে যাবে ওদের জন্য।

স্কারপিনির কথা শোনা যাচ্ছে। কাছে চলে আসছে ওরা। জুতো জোড়া খুলে রাখলাম। ব্যাকপ্যাক থেকে স্কেট আর নি-প্যাড বের করে পরলাম। গলার কাছে ঝুলছে হেলমেটটা। সোজা করে বসালাম মাথায়।

তারপর উঠে দাঁড়ালাম। আমার কাছ থেকে কয়েক গজ দূরে রয়েছে গ্রেগ জনসন। এখনও দেখেনি আমাকে।

জানি, পারব না, তবু ঝোপ থেকে চুপি চুপি ওর চোখ এড়িয়ে বেরোনোর চেষ্টা করলাম।

কিন্তু পারলাম না। ঠিকই দেখে ফেলল আমাকে।

গ্রেগ জনসনের চিৎকার শোনা গেল, ‘ওই যে, ওই যে ও, মালিক।’

‘ট্রিগার টেপো, ট্রিগার টেপো, গাধা কোথাকার!

মুখ ফিরিয়ে পলকের জন্য দেখলাম, ইলেকট্রিক গান তুলে আমাকে নিশানা করছে গ্রেগ জনসন।

সতেরো
মাটি থেকে টান দিয়ে আমার ব্যাকপ্যাকটা তুলে নিয়ে গ্রেগ জনসনকে লক্ষ্য করে ছুঁড়ে মারলাম।

থ্যাক করে ওর পেটে গিয়ে লাগল ব্যাগটা। ব্যথায় চেঁচিয়ে উঠে হাত থেকে ইলেকট্রিক গানটা ছেড়ে দিয়ে মাটিতে বসে পড়ল ও।

‘কী, খুব ব্যথা লাগল! আর বদলাতে আসবেন মানুষের মগজ?’ রাগে চেঁচিয়ে বললাম।

লাফ দিয়ে ঝোপ থেকে বেরিয়ে এসে গ্রেগ জনসনের পাশ দিয়ে স্কেটিং করে ছুটলাম। আমার দিকে নজর দেয়ার অবস্থা নেই ওর। পেট চেপে ধরে গোঙাচ্ছে। পাশ দিয়ে যাওয়ার সময় নিচু হয়ে ছোঁ দিয়ে মাটি থেকে তুলে নিলাম ইলেকট্রিক গানটা। ব্যাকপ্যাকটা তুলতে যাব, এ সময় কানে এল চিৎকার। তোলার আর সময় পেলাম না। ওটা নিতে না পারলে নিনার পুতুল, মা’র চশমা আর প্রেশার কুকারের ওয়াশারটা যাবে। তবে ওসব জিনিস আবার কিনতে পারব। কিন্তু প্রাণটা খোয়ালে আর ফেরত পাব না।

পাহাড়ের দিকে ছুটলাম। পাশের একটা গাছের আড়াল থেকে লাফ দিয়ে রাস্তায় এসে পড়ল দানব-মহিলা। হাতের ইলেকট্রিক গানটা তুলে ধরে আমি কাছে যাওয়ার অপেক্ষা করতে লাগল।

গ্রেগ জনসনের ইলেকট্রিক গানটা দু’হাতে চেপে ধরে উঁচু করলাম। ছোটা বন্ধ করলাম না।

স্কেটিং করে যত দ্রুত সম্ভব ছুটছি। দানব-মহিলার কাছাকাছি চলে এসেছি। আরেকটু গেলেই গায়ের ওপর পড়ব। আমাকে লক্ষ্য করে বৈদ্যুতিক রশ্মি ছুঁড়তে শুরু করল ও।

মাথা নিচু করে, এদিকে সরে, ওদিকে সরে ওর নিশানা ব্যর্থ করে দিতে লাগলাম। ইলেকট্রিক গানের নল দিয়ে বেরোনো কিছু রশ্মি আমার হেলমেটে লেগে ফসকে গেল। আমার মাথায় ঢুকল না।

দানব-মহিলার পাশ কাটানোর সময় হা-হা করে হাসলাম। স্কেটিং করে চলে এলাম অন্যপাশে। ইলেট্রিক গানের কারেন্ট সামান্যতম প্রভাব ফেলতে পারেনি আমার মগজে। ঢোকেইনি, প্রভাব ফেলবে কী। তাতে সাহস ফিরে পেয়েছি। বাতাসের গতিতে ছুটে চলেছি স্কেটিং করে। আমার মগজ এখন পরিষ্কার। ঠিকমত ভাবতে পারছি। মুক্তির গন্ধ পাচ্ছি।

তবে এখনও অনেক দেরি আছে। প্রথমে সেই বট গাছটা খুঁজে বের করতে হবে আমাকে। হাজারও গাছ রয়েছে এই এলাকায়। সঠিক গাছটা খুঁজে পেতে কয়েক ঘণ্টা লেগে যেতে পারে। কিংবা আরও বেশি সময়। গাছটা না পেলে বেরোতে পারব না।

সরু কাঁচা রাস্তার একটা বাঁক পেরোলাম। আর, হঠাৎ করেই, সামনে দেখা গেল ওটা। মস্ত, ফুলে ওঠা, বড় বড় শিকড়। আমার জন্য এখন সবচেয়ে মনোরম দৃশ্য।

ছুটে এলাম গাছটার কাছে। ঠেলা দিলাম গাছের গায়ে। ভাবলাম, আগের বারের মতই খুলে যাবে। কিন্তু কিছুই ঘটল না।

‘এলিভেটরের দরজা তখনই খোলে, রবিন, আমি যখন চাই,’ পিছন থেকে শোনা গেল একটা মোলায়েম, ভীতিকর কণ্ঠ।

ফিরে তাকালাম। এগিয়ে আসছে স্কারপিনি। হাতে একটা যন্ত্ৰ। নিশ্চয় ওর উদ্ভাবিত যন্ত্র। ব্রেন-অলটারিং ইলেকট্রিক গান দিয়ে গুলি করে আমার কিছু করতে পারেনি দানব-মহিলা, নিশ্চয় দেখেছে ও। তাই আরও শক্তিশালী যন্ত্র নিয়ে এসেছে।

‘তুমি কিন্তু মোটেও সহযোগিতা করছ না, রবিন,’ মৃদু অভিযোগের সুরে বলল স্কারপিনি। ‘তুমি আমাকে হতাশ করেছ। কাজেই আমি তোমাকে শাস্তি দেব। এই যন্ত্রের রশ্মি তোমার মগজে সামান্য একটুখানি ঢুকিয়ে দিলেই সারা জীবনের জন্য আমার গোলাম হয়ে যাবে তুমি। আমার প্রতিটি নির্দেশ পালন করে চলবে। যখন যা বলব, নির্দ্বিধায় করবে।’

হেসে উঠল স্কারপিনি। যন্ত্রটা উঁচু করে ধরল। আমার ওপর লক্ষ্য স্থির করছে। গাছের গায়ে জোরে জোরে কিল মারতে লাগলাম। কিন্তু দরজাও খুলল না, এলিভেটরও এল না। নিজেকে বাঁচানোর মাত্র একটা সুযোগ আছে আর, বুঝতে পারলাম। কাজটা করতে যদিও ভাল লাগবে না আমার। কিন্তু করতে হবে। স্কারপিনি আমাকে বাধ্য করে ফেলেছে।

স্কারপিনির যন্ত্রটার গায়ে একটা টেলিস্কোপের মত জিনিস লাগানো। সেটার ভিতর দিয়ে তাকিয়ে আমাকে নিশানা করছে ও।

গ্রেগ জনসনের কাছ থেকে নেয়া ব্রেন-অলটারিং গানটা হাতেই রয়েছে আমার। উঁচু করে ধরলাম। তারপর স্কারপিনি ওর যন্ত্রের বোতাম টেপার আগেই ওকে লক্ষ্য করে ট্রিগার টিপলাম।

আঠারো
পিস্তলের নলের মুখ দিয়ে বেরিয়ে গেল এক ঝলক রশ্মি। মুহূর্তে সাদা আভায় ঢেকে গেল স্কারপিনির মুখ। পলকে চোখের দৃষ্টি বদলে গেল ওর, নিষ্প্রাণ শূন্য দৃষ্টি দেখা গেল চোখে। হাত থেকে খসে পড়ল যন্ত্রটা। দুই হাতে মুখ চেপে ধরে প্রচণ্ড এক আর্ত চিৎকার দিয়ে ঘুরে দাঁড়াল ও। দৌড়ে ঢুকে গেল বনের ভিতরে।

জোরে নিঃশ্বাস ফেললাম। কতক্ষণ যে দম বন্ধ করে রেখেছিলাম জানি না। গাছের গায়ে হেলান দিলাম। আমার কাঁধের চাপ লাগতেই খুলে গেল দরজা। এসে গেছে এলিভেটর। হাতের ইলেকট্রিক গানটা ছুঁড়ে ফেলে দিয়ে লাফিয়ে উঠে পড়লাম এলিভেটরে। ‘জি’ বোতামটা টিপে দিলাম। দ্রুত উঠতে শুরু করল এলিভেটর। বোতামের প্যানেলের দিকে তাকালাম। ‘এইচ’ বোতামটা নেই। আবার উধাও হয়ে গেছে।

পুরো একটা মিনিট লাগল গ্রাউণ্ড ফ্লোরে উঠতে। থেমে দাঁড়াল এলিভেটর। দরজা খুলল। বেরিয়ে এলাম শপিং মলের নীচতলার বারান্দায়। আর কোন খারাপ অনুভূতি নেই এখন।

চারদিকে লোকের ভিড়।

‘এই, রবিন!’ পরিচিত কণ্ঠের ডাক শোনা গেল।

ফিরে তাকালাম। হাত নাড়ছে কিশোর। পাশে দাঁড়ানো মুসা। একটা ফাস্টফুডের দোকানের সামনে রয়েছে ওরা। হেসে এগিয়ে গেলাম ওদের দিকে। আর ওদের সঙ্গে লাঞ্চ করতে দ্বিধা নেই আমার।

উনিশ
আরাম করে বসে হট ডগ আর স্যাণ্ডউইচ খেলাম। তারপর বললাম, আমি জিনিস কিনতে যাচ্ছি।

‘তখন না একবার কিনতে গেলে?’ অবাক হয়ে আমার দিকে তাকাল কিশোর। ‘এতক্ষণ তাহলে কোথায় কাটিয়ে এলে?’

জবাব দিলাম না।

আমার পায়ের দিকে আঙুল তুলল ও। শপিং মলের ভিতরেও স্কেট পরে আছো কেন? তোমার ব্যাকপ্যাক কোথায়? তোমার জুতো?’

‘নিশ্চয় কোথাও ফেলে এসেছি,’ বললাম।

আমার জবাব শুনে ভ্রূকুটি করল কিশোর। মুসার দিকে তাকাল। স্কেট দুটো খুলে নিলাম। ‘মুসা, তোমার ব্যাকপ্যাকে বাড়তি জুতো কিংবা স্যাণ্ডেল-ট্যাণ্ডেল আছে? দাও তো পরি। রাতে যখন নিনার জন্মদিনের পার্টিতে আসবে, তখন ফেরত দেব।’

আমি জানি, মুসা একজোড়া বাড়তি কাপড়ের জুতো রাখে ওর ব্যাগে। ব্যায়াম করার সময় পরে।

জুতো বের করে দিল ও। আমার চেয়ে ওর পা বড়, তবে কাজ চালিয়ে নিতে পারব।

জুতো পরে, আমার দুই বিস্মিত বন্ধুকে হাঁ করিয়ে রেখে, রওনা হলাম। দরজা দিয়ে বেরোনোর আগে ফিরে তাকালাম। এমন ভঙ্গিতে তাকিয়ে আছে ওরা, নিশ্চয় ভাবছে, আমার মাথা খারাপ হয়ে গেছে। মুচকি হেসে বেরিয়ে এলাম।

সোজা এগোলাম এসকেলেটরের দিকে। একের পর এক এসকেলেটর বদলে উঠে এলাম পঞ্চম তলায়। পকেটে টাকা আছে। তাই আরেকটা এভিয়েটর ডল কিনতে অসুবিধে হলো না। তবে গ্রেগ জনসনের দোকানে ঢুকে কী অবস্থা দেখতে পাব, সেটা ভেবে কিছুটা ভয় ভয় লাগল। নতুন কোনও বিপদে পড়তে চাই না।

ডল এম্পোরিয়ামের দিকে ঢোকার সময় সতর্ক রইলাম। সামান্যতম বিপদের সম্ভাবনা দেখলেই ছুটে পালাব। আশপাশে কয়েকজন কাস্টোমারকে দেখলাম। আগেরবারের মত নির্জন নয়। পরিস্থিতি স্বাভাবিক মনে হলো আমার কাছে। যা থাকে কপালে ভেবে ঢুকে পড়লাম দোকানের ভিতর।

তাকে রাখা একটা এভিয়েটর ডল দেখলাম।

‘কী লাগবে?’ জিজ্ঞেস করল একটা কণ্ঠ।

ফিরে তাকালাম। গ্রেগ জনসন! মুখে কথা সরছে না আমার। তাকিয়ে আছি। শেষবার যখন দেখা হয়েছে, আমার ছুঁড়ে দেয়া ব্যাকপ্যাকের আঘাতে ব্যথায় পেট চেপে ধরে কাতরাচ্ছে ও। এত তাড়াতাড়ি স্বাভাবিক হলো কী করে!

‘কী খুঁজছ? এভিয়েটর ডল?’ আমাকে পুতুলটার দিকে তাকাতে দেখেছে নিশ্চয় গ্রেগ জনসন। হেসে বলল, ‘নিতে পারো। এ পুতুলের খুব চাহিদা। প্রচুর বিক্রি হয়।’

গ্রেগ জনসনের আচরণে মনেই হলো না, এর আগে ওর সঙ্গে দেখা হয়েছে আমার। চিনতেই পারল না যেন আমাকে। ওর ভাবসাবও আমূল বদলে গেছে। আন্তরিক, হাসিখুশি ভঙ্গি। সাবলীল কথাবার্তা।

আমিও হাসলাম। স্কারপিনিকে রশ্মির আঘাত হানার পর নিশ্চয় এমন কিছু ঘটেছে, গোলামদের ওপর নিয়ন্ত্রণ হারিয়েছে ও। আর তাতে স্বাভাবিক হয়ে গেছে গ্রেগ জনসন।

তবু ভয় গেল না আমার। তাই বেশি দেরি করতে চাইলাম না। তাড়াতাড়ি একটা পুতুল কিনে নিয়ে বেরিয়ে এলাম দোকান থেকে।

তারপর প্রেশার কুকারের ওয়াশার যে দোকানে পাওয়া যায় সেটাতে ঢুকলাম। সেই মহিলা দাঁড়িয়ে আছে কাউন্টারের ওপাশে, একটু আগেও যে দানব হয়ে ছিল। কিন্তু এখন ওর উষ্ণ হাসি দেখে মনেই হলো না, কিছুক্ষণ আগে ইলেকট্রিক গান হাতে আমাকে গুলি করার জন্য তাড়া করেছিল ও। গ্রেগ জনসনের মতই এই মহিলাও যেন চিনতে পারল না আমাকে। আচরণও খুব স্বাভাবিক। আর মাথার চুলের জায়গায় চুলই আছে, সাপ নয়।

একটা ওয়াশার কিনে বেরিয়ে এলাম। তারপর ঢুকলাম চশমার দোকানে। নতুন একটা ফ্রেম নিলাম, অবিকল সেটার মত, মা যেটা রেখে গিয়েছিল। চশমায় কাঁচ লাগাতে সময় লাগবে। আমাকে বসতে বলল মহিলা। বসতে আপত্তি নেই আমার, কিন্তু সমস্যাটা হলো, মা’র চোখের পাওয়ার কত, সেটা জানব কীভাবে? মহিলাকে বললাম, আগের চশমাটা হারিয়ে ফেলেছি। প্রেসক্রিপশন আনতেও ভুলে গেছি। তার খাতায় পাওয়ার লেখা আছে কি না, দেখতে অনুরোধ করলাম।

রেজিস্টার দেখে সহজেই বের করে ফেলল মহিলা। পনেরো মিনিটের মধ্যেই কাঁচ লাগিয়ে দিল চশমার কারিগর। ছোট পলিথিনের ব্যাগে চশমা, বেল্টের প্যাকেট, আর পুতুলের বাক্স ভরে নিয়ে হাতে ঝুলিয়ে বেরিয়ে এলাম।

দুই-দুইবার একই জিনিস কিনতে গিয়ে আমার হাতখরচ থেকে জমানো সমস্ত টাকা খরচ করে ফেললাম। তবে তাতে বিন্দুমাত্র আফসোস নেই আমার। বেঁচে ফেরার আনন্দে মশগুল হয়ে আছি। এসকেলেটরের দিকে এগোলাম।

শপিং মলের ইউনিফর্ম পরা একজন মেকানিক পিছন ফিরে স্ক্রু ড্রাইভার নিয়ে কাজ করছে। স্কারপিনি না তো! পিছন থেকে তো লোকটাকে স্কারপিনির মতই লাগছে!

বুকের ভিতর কাঁপুনি শুরু হয়ে গেল আমার। ঘুরে দৌড় দেয়ার কথা ভাবলাম। কিন্তু প্রচণ্ড কৌতূহল এসকেলেটরের দিকে টেনে নিয়ে গেল আমাকে।

স্কারপিনি কি আমাকে চিনতে পারবে? নাকি আর সবার মতই স্বাভাবিক হয়ে গেছে, আমাকে আর চিনতে পারবে না?

এসকেলেটরের কাছে চলে এসেছি, হঠাৎ আমার দিকে ঘুরে বসল লোকটা। চোখাচোখি হলো আমাদের।

না, ও স্কারপিনি নয়। ইউনিফর্ম পরা অবস্থায় পিছন থেকে স্কারপিনির মত লাগছিল। এ অন্য লোক। বয়েসও অনেক কম। আগে কখনও দেখিনি একে। এসকেলেটর মেরামত করছে।

‘এসকেলেটর তো চলবে না এখন,’ লোকটা বলল আমার দিকে তাকিয়ে। ‘স্ক্রু ঢিলে হয়ে আছে। সেগুলো টাইট করে তারপর চালু করব আবার। এলিভেটর দিয়ে নামো। ইচ্ছে করলে সিঁড়ি দিয়েও নামতে পারো।’

‘আপনি কি এখানে নতুন?’ জিজ্ঞেস করলাম। ‘আগে তো কখনও দেখিনি।’

‘হ্যাঁ, নতুন,’ হেসে জবাব দিল লোকটা। ‘আজই জয়েন করলাম।’

আগের মেকানিক স্কারপিনির কী হয়েছে?’

শ্রাগ করল ও। ‘ওর কোন খবর নেই। কাউকে কিছু না বলে কোথায় চলে গেছে। কিন্তু কাজ তো আটকে থাকতে পারে না। তাই আমাকে খবর দিয়ে আনানো হয়েছে।’

লোকটার বুকে লাগানো ট্যাগে নাম লেখা রয়েছে : জর্জ ডেনভার।

‘নাহ্, সিঁড়ি দিয়েই নামি,’ জর্জকে বলে ঘুরে দাঁড়ালাম। এই শপিং মলের এলিভেটরে চড়ার সাহস আর আমার নেই। যদিও আমি নিশ্চিত, এবার আর কোন বিপদ ঘটবে না। ‘এইচ’ লেখা বোতামটাও আর দেখতে পাব না। তবু এলিভেটরে চড়লাম না। সিঁড়ি দিয়েই চার তলায় নামলাম। সেখান থেকে এসকেলেটরে চড়ে গ্রাউণ্ড ফ্লোরে।

গেট দিয়ে বেরোনোর সময় শপিং মলের গার্ডের সঙ্গে চোখাচোখি হলো। আগেরবারের মত কটমট করে তাকাল না। একবার তাকিয়েই অন্যদিকে চোখ ফেরাল ও।

গেটের বাইরে এসে জুতো খুলে স্কেট পায়ে দিলাম। জুতোগুলো পলিথিনের ব্যাগে রাখতে গিয়ে আরেকটা ব্যাকপ্যাকের প্রয়োজনীয়তা অনুভব করলাম। আগেরটা কোনওদিন আর খুঁজে পাব না। কয়েকদিন পরেই আমার জন্মদিন। মা’র কাছে উপহার হিসেবে একটা ভাল ব্যাকপ্যাকের আবদার করব। আরেকটা পুরানো ব্যাকপ্যাক আছে আমার আলমারিতে, ততদিন সেটা দিয়ে চালিয়ে নিতে পারব।

রোদ ঝলমলে দিন। আকাশের দিকে তাকালাম। সাদা, পাতলা মেঘের ছোট ছোট খণ্ড পেঁজা তুলোর মত ভেসে চলেছে। চমৎকার আবহাওয়া। স্কেটিঙের জন্য আদর্শ দিন।

বাড়ি রওনা হলাম। অদ্ভুত এক আনন্দ মনে। মগজে জোর করে ঢোকানো স্কারপিনির ইলেকট্রিক স্রোতের প্রবাহ কেটে যাওয়ায় আবার স্বাভাবিক অবস্থায় ফিরে এসেছে ব্রেইনওয়েভ। মনের দ্বিধা, দ্বন্দ্ব, ভয়, অতিকল্পনা সব কেটে গেছে। অনেক দিন পর আবার শান্তি লাগছে। স্কেটিং করে মহাআনন্দে ছুটে চললাম রাস্তা ধরে, আচরণে কোনরকম অস্বাভাবিকতা নেই, জড়তা নেই; আমার মত একজন কিশোরের যা করা উচিত, তা-ই করছি।

এখন বাড়ি ফিরে প্রথমেই যে কাজটা করতে হবে আমাকে, আমার ঘরের টেবিল ল্যাম্পের বাল্বটা বদলে ফেলা। যাতে আবার ওটা আমার মগজের স্বাভাবিক ব্রেইনওয়েভ বদলে দিয়ে ভয়ঙ্কর দুঃস্বপ্ন দেখাতে না পারে।
এক
‘খবরটা শুনেছ?’ ডানা প্রশ্ন করল কিশোর, রবিন আর মুসাকে। ওরা চার বন্ধু ওক গাছের নীচে দাঁড়িয়ে, স্কুলের ঘণ্টা পড়ার অপেক্ষা করছে।

‘কী খবর?’ প্রশ্ন করল কিশোর। চিড়িয়াখানার ওরা কি মত পাল্টেছে? বাঁদরের বদলে খাঁচায় তোমাকে রাখবে ঠিক করেছে?’

কিশোরের দিকে জ্বলন্ত চোখে চাইল ডানা।

‘না,’ বলল ও। ‘তোমরা মনে হয় জানো না, আমরা নতুন একজন টিচার পাচ্ছি।’

হাততালি দিয়ে উঠল কিশোর।

‘দারুণ খবর! তারমানে আমরা মিসেস হকিন্সের হাত থেকে বাঁচছি!’

মিসেস হকিন্স ওদের ফোর্থ গ্রেডের টিচার। ভয়ানক কড়া। এক হানাবাড়িতে থাকেন তিনি। কথা বলেন বিজাতীয় উচ্চারণে। বেশিরভাগ ছেলে-মেয়েদের ধারণা ভদ্রমহিলা ভ্যাম্পায়ার।

‘দাঁড়াও,’ বলে কিশোরের বাহু চেপে ধরল মুসা। ‘এত খুশি হয়ো না। আমরা একজন স্টুডেণ্ট টিচার পাচ্ছি। মিসেস হকিন্স ঠিকই বহাল থাকছেন। ‘

ফাটা বেলুনের মত চুপসে গেল কিশোর।

‘এভাবে আমাকে হতাশ করলে?

ওর পিঠ চাপড়ে দিল রবিন।

‘আমি শিয়োর এই স্টুডেণ্ট টিচার নরম ধরনের মানুষ হবেন।’

‘সন্দেহ আছে,’ বলল কিশোর। ‘মিসেস হকিন্সের যে কোন স্টুডেণ্ট টিচারই আজব কিসিমের হতে বাধ্য।’

ঘণ্টা বাজলে আর তর্ক করার সুযোগ পেল না রবিন। ওরা চারজন ক্লাসরুমের উদ্দেশে চলল। কিশোর ওর ডেস্কের ভিতরে একটা পেন্সিল রাখল। মুখ যখন তুলল তখন চোখে পড়ল শুধু কালো আর কালো।

কিশোরের সামনে দাঁড়িয়ে থাকা লোকটি শুধু লম্বা নয়। তার বিশাল কাঁধ যেন তিনটে স্কুল ডেস্কের সমান চওড়া। গলাটা এতটাই মোটা শার্টের বোতাম লাগানো যায়নি। লোকটির পরনে কালো শার্ট, কালো টাই আর কালো প্যান্ট। এক কান থেকে ঝুলছে কালো এক দুল। লোকটি কিশোরের দিকে এক ঝলক নজর বুলিয়ে ভ্রূ কুঁচকাল।

‘হাই,’ ককিয়ে উঠে বলল কিশোর।

‘কোন কথা নয়,’ গর্জে উঠল লোকটি। ‘আমি মিস্টার বগি, তোমাদের নতুন স্টুডেণ্ট টিচার। কোন ইয়ার্কি চলবে না। বই বের করে পড়তে শুরু করো। কালকে রিপোর্ট দিতে হবে।’

ডেস্ক থেকে একটা বই তুলে নিল কিশোর। বইয়ের উপর দিয়ে উঁকি মেরে দেখল মি. বগি কামরাময় ঘুরে বেড়াচ্ছেন। ওদের নিয়মিত টিচার মিসেস হকিন্সের দেখা নেই। ক্লাসরুমের প্রতিটি ছেলে-মেয়ে নিঃশব্দে পড়ে চলেছে।

‘অ্যাই,’ রবিনের উদ্দেশে বলল কিশোর। ‘এই লোকের ব্যাপারটা কী বলো তো?’

রবিন শ্রাগ করল।

‘চুপ করো,’ সতর্ক করল।

কিন্তু তখন অনেক দেরি হয়ে গেছে। কিশোরের ডেস্কের পাশে এসে ওর দিকে মোটা এক আঙুল তাক করলেন মি. বগি।

‘সাবধান,’ বললেন তিনি। ‘পড়া না করলে খবর আছে।’

মি. বগির শরীরে মাংসপেশীগুলো কিলবিল করে উঠলে ঢোক গিলল কিশোর। কিন্তু দমল না ও। স্টুডেন্ট টিচাররা তো আর সত্যিকারের টিচার নন। ডেস্কে রাখা বইটার দিকে চকিতে চাইল কিশোর। এরোপ্লেন নিয়ে লেখা ওটা। এ বিষয়ে পড়ার আগ্রহ নেই কিশোরের, কিন্তু কাগজের বিমান বানালে মন্দ হয় না।

কিশোর ফট করে বইটা বন্ধ করে নোটবই থেকে একটা কাগজ ছিঁড়ল। এবার ভাঁজ করতে লাগল। ও কাগজ ভাঁজ করতে এতটাই ব্যস্ত ছিল, লক্ষই করল না মি. বগি ওর দিকে চেয়ে রয়েছেন। ভ্রূ কুঁচকে উঠছে তাঁর।

দুই
‘কী হয়েছে তোমার?’ পরদিন সকালে কিশোরকে জিজ্ঞেস করল ডানা।

কিশোর পা টেনে টেনে চলেছে। ওক গাছের নীচে ওর জন্য অপেক্ষা করছিল বন্ধুরা। বন্ধুদের কাছে পৌঁছে, বইয়ের ব্যাগটা ধপ করে ফেলে দিয়ে দু’চোখ ঘষে নিল কিশোর।

‘মনে হচ্ছে সারা রাত ঘুমোওনি,’ বলল মুসা। হাই তুলল কিশোর।

‘হ্যাঁ,’ স্বীকার করল।

‘কেন?’ রবিনের জিজ্ঞাসা। ‘হোমওয়র্ক করেছ বুঝি?’ মাথা নাড়ল কিশোর।

‘বুক রিপোর্ট লিখেছ?’ মুসার প্রশ্ন।

‘কীসের বুক রিপোর্ট?’ পাল্টা প্রশ্ন করল কিশোর।

‘মিস্টার বগি যেটার কথা আমাদের বলেছিলেন,’ রবিন বলল। ‘হোমওয়র্ক করার জন্যে নয়, অন্য কোন কারণে সারা রাত জেগে

ছিল কিশোর,’ বলল ডানা।

মাথা ঝাঁকাল কিশোর।

‘কারণটা হলো আমার বিছানার নীচে সারা রাত ধুপ-ধুপ শব্দ হয়েছে।’

মুচকি হাসল মুসা।

‘দানব-টানব হয়তো।’

‘কিংবা বগিম্যান,’ হেসে বলল ডানা। চোখ ঘুরাল কিশোর।

‘বগিম্যান বলে কিছু নেই।’

‘অত শিয়োর হয়ো না,’ বলল রবিন।

‘আমি হচ্ছি, কারণ আমার বিছানার নীচে উঁকি দিয়েছিলাম, ‘ জানাল কিশোর।

ডানার চোখজোড়া বিস্ফারিত। বিছানার নীচে তাকাতে ভয় পায় ও। ওর ধারণা কিছু একটা পাল্টা চেয়ে থাকবে।

‘কী পেলে?’ প্রশ্ন করল।

‘বাঘাকে!’ বলল কিশোর। বাঘা ওর পোষা কুকুর।

‘বাঘা তোমার বিছানার নীচে গেল কী করে?’ মুসা জানতে চাইল।

মাথা নাড়ল কিশোর।

‘জানি না। সারা রাত মেঝেতে লেজ আছড়েছে। একটুও ঘুমোতে দেয়নি।’

কিশোরের কাঁধ চাপড়ে দিল মুসা।

‘আমার কাছে কিছু খবর আছে। শুনলে চাঙা হয়ে উঠবে তুমি,’ বলল। এবার পাঁচটা সবুজ কাগজ দোলাল কিশোরের নাকের নীচে

‘কী এগুলো?’ বলে কিশোর হাত বাড়াল।

মুসা সাঁৎ করে সরিয়ে নিল ওগুলো। এসময় জুলি হেঁটে এসে দাঁড়াল ওদের পাশে।

‘টিকেট। গ্রীন হিলস বম্বার টিকেট!’ বলল মুসা।

‘বাবা বলেছে গ্রীন হিলস ফুটবল দলটা এতটাই শক্তিশালী যে তাদের পেশাদার ফুটবলে নামা উচিত,’ বলল জুলি। ‘সব খেলার টিকেট আছে বাবার কাছে।’

‘আমার বাবা এই উইকএণ্ডের টিকেট পেয়েছে,’ সগর্বে বলল মুসা। ‘আমাকে বলেছে আমি তিনজন প্রিয় বন্ধুকে সাথে নিয়ে যেতে পারি।’

‘সাবাস!’ উল্লসিত কণ্ঠে বলে উঠল কিশোর। ‘আমাদের এখন বাকি সপ্তাহটা পার করতে হবে।’

‘মিস্টার বগির হাত থেকেও বেঁচে থাকতে হবে,’ যোগ করল ডানা।

‘মিস্টার বগিকে আমি ভয় পাই না,’ বলল কিশোর

‘না, কিন্তু বিছানার তলায় বাঘা ঢুকলে পাও,’ বলল মুসা।

ওর দিকে চোখ পাকিয়ে তাকাল কিশোর।

‘সাবধান,’ বলল রবিন। ‘মিস্টার বগি বলেছে ঠিকমত হোমওয়র্ক না করলে খবর আছে।’

‘আমি হোমওয়র্ক করিনি,’ জানাল কিশোর।

‘আমিও, বলল জুলি। ‘তবে এ নিয়ে ভয় পাচ্ছি না। কারণ মিস্টার বগি তো স্রেফ একজন স্টুডেণ্ট টিচার।’

‘তা হতে পারে,’ বলল নথি। ‘কিন্তু আমার মন বলছে তাঁর ব্যাপারে আমাদের সাবধান থাকা উচিত।’

তিন
‘গো, বম্বার্স।’ চেঁচিয়ে উঠল কিশোর। রবিন, মুসা আর ডানাও গলা ফাটিয়ে চিৎকার করল। ক’জন ফুটবল খেলোয়াড় দর্শকদের উদ্দেশে হাত নাড়ার জন্য ঘুরে দাঁড়াল। শনিবারের খেলা শুরু হতে চলেছে। গ্রীন হিলস বম্বারদের ঠিক পিছনে রিচার্সে বসে চার বন্ধু। কালো ইউনিফর্মে দারুণ দেখাচ্ছে দলটিকে। এমনকী তাদের কালো হেলমেটও বিকেলের রোদ পড়ে ঝিকোচ্ছে।

‘মনে হচ্ছে আমি দলের সাথে বসে আছি,’ বলল ডানা। ‘ওদের প্রতিটা মুভ দেখতে পাব আমরা।’

‘এই সিটগুলো দারুণ!’ রবিন বলল মুসাকে।

‘এমনকী জুলির সিটের চাইতেও,’ হেসে বলল কিশোর। জুলি

বসেছে কিশোরের ঠিক পিছনে।

‘শুনে ফেলেছি,’ বলল জুলি।

কিশোর ঘুরে বসে জুলির উদ্দেশে নিষ্পাপ হাসল।

‘আসতে যে পেরেছি এই বেশি,’ বলল জুলি। ‘বাবা আমার রুম পরিষ্কার করছে।’

‘কী ব্যাপার বলো তো?’ কিশোরের প্রশ্ন।

‘কাল রাতের ঘটনা,’ বলল জুলি। ‘হোমওয়র্ক করার কথা, কিন্তু তার বদলে ডায়েরি লিখছিলাম। হঠাৎ আমার বিছানার তলা থেকে ধুপ-ধুপ শব্দ আসতে লাগল।’

‘ঠিক এমনটাই ঘটেছিল কিশোরের বেলাতেও,’ মৃদু কণ্ঠে বলল রবিন। দর্শকরা হৈ-হৈ করতে আরম্ভ করলে ওর কথাগুলো বন্ধুদের কান পর্যন্ত পৌছল না।

‘আর তারপর,’ চেঁচামেচি সামলে কথার খেই ধরল জুলি, ‘হুশ করে একটা শব্দ, আর পরমুহূর্তে চারদিকে ফোয়ারার মত পানি ছিটাতে লাগল। বাবা বলেছে পানির পাইপ নাকি ভেঙেছে।’

‘শশশ!’ বলল মুসা। ‘খেলা শুরু হয়ে গেছে। খেলা দেখতে দাও। সাবাস, গ্রীন হিলস বম্বার্স!’

বম্বারদের রানিং ব্যাক ফুটবল হাতে ছুটে গেল মাঠ ধরে। অন্য দলের খেলোয়াড়দের দেখে মনে হলো তারা গতিজড়তায় ভুগছে। রানিং ব্যাক গোললাইন অতিক্রম করার পর, সবাই উঠে দাঁড়িয়ে হর্ষধ্বনি করে উঠল।

‘কী দৌড়টাই না দৌড়াল,’ বলল রবিন। ‘ইস, বড় হয়ে আমি যদি এরকম খেলতে পারতাম!’

‘এরকম স্পীড খুব কমই দেখা যায়,’ বলল মুসা।

চার বন্ধু বম্বারদের রানিং ব্যাককে জগ করে সাইডলাইনে আসতে দেখল, পানি পানের জন্য। পানির বোতল তুলে নিয়ে হেলমেট খুলল সে।

এবার ঘুরে দাঁড়িয়ে ভ্রূ কুঁচকে স্কুলের ছেলে-মেয়েদের দিকে চাইল।

‘খাইছে,’ ককিয়ে উঠল মুসা। ‘দেখো কে ওটা!’

চার
‘গ্রীন হিলস বম্বারের স্টার প্লেয়ার কেন টিচার হতে চাইবে?’ প্রশ্ন করল রবিন।

‘এ তো জানা কথা,’ বলল কিশোর। ‘উনি পাগল। তা না হলে কেউ টিচার হয়ে সারা জীবন স্কুলে কাটাতে চায়?’

ডানা আলতো চাপড় মারল কিশোরের বাহুতে।

‘মিস্টার বগি পাগল নন,’ বলল ও। ওঁর দিনের বেলায় একটা কাজ দরকার তাই। রাগবি প্লেয়াররা বেশি টাকা কামাতে পারে না কিনা।’

‘পেশাদার হলে পারে,’ বলল জুলি।

মুসা কালো জার্সি পরা খেলোয়াড়দের দিকে আঙুল তাক করল। ‘ওঁর পেশাদার প্লেয়ার হওয়া উচিত,’ বলল ও। ওঁর যোগ্যতা আছে সেটা উনি নিজেও জানেন।’

গ্রীন হিলস বম্বাররা মাঠে সারি বেঁধে দাঁড়াচ্ছে। বিশালদেহী এক লোক মি. বগির পিঠ চাপড়ে দিয়ে বলল, ‘লেটস গো!’

গ্রীন হিলস বম্বাররা তৈরি। চওড়া কাঁধের বম্বারদের পাশে প্রতিপক্ষের খেলোয়াড়দের ছেলেমানুষ মনে হচ্ছে।

‘ওদের উচিত চাট্টিবাট্টি গোল করে চলে যাওয়া, বলল কিশোর। ‘বম্বাররা ওদেরকে গোহারা হারাবে।’

‘খেলার কথা আগে থেকে বলা যায় না,’ বলল মুসা।

‘খেলা শুরুর আগেই এই খেলা শেষ হয়ে গেছে,’ গর্বের সুরে বলল কিশোর। ‘এ শহরে হয়তো তেমন কিছু নেই, কিন্তু আমাদের এ বছরের দলটা তুখোড় হয়েছে। এতদিনে আমরা ভাল কিছু একটা পেতে চলেছি।’

মি. বগি একটা ফাম্বল সামলে ওঠার পর গ্রীন হিলস স্ট্যাণ্ডের সবাই উল্লাসধ্বনি করে উঠল

‘মিস্টার বগি স্টুডেণ্ট টিচার হিসেবে হয়তো আজব,’ শোরগোল থেমে গেলে বলল মুসা। কিন্তু তিনি রাগবি প্লেয়ার হিসেবে অসাধারণ।’

‘আজব না বলে অদ্ভুতুড়ে বলা যেতে পারে। তাঁর ভাব-ভঙ্গি দেখে মনে হয় হোমওয়র্ক না করলে মাথা চিবিয়ে খাবেন।’ বলল ডানা।

‘উনি খুব স্বাভাবিক হবেনই বা কীভাবে?’ বলল রবিন। ‘ওঁকে মিসেস হকিন্সের সঙ্গে ওঠ-বস করতে হয়। মিসেস হকিন্সকে তো কিছুতেই স্বাভাবিক মানুষ বলা যায় না।’

বন্ধুরা মাথা ঝাঁকিয়ে সায় জানাল। ওদের সবার ধারণা মিসেস হকিন্সের সবুজ লকেটটা তাঁকে বিশেষ ক্ষমতা দিয়েছে। টিচারকে ভীষণ ভয় পায় ওরা।

‘আমরা শেষ,’ ব্যথিত কণ্ঠে বলল জুলি।

‘সে তো স্কুলে,’ বলল কিশোর। ‘এটা ফুটবল মাঠ। স্কুল হাজার বছর দূরে।’

‘পরশু দিন,’ মনে করিয়ে দিল ডানা। ‘তবে হোমওয়র্ক করলে ভয়ের কিছু নেই।’

‘হোমওয়র্ক করার সময় কোথায়?’ জনতা হর্ষধ্বনি করলে তাদের সঙ্গে গলা মিলিয়ে চেঁচিয়ে উঠল কিশোর। মি. বগি বম্বারদের এণ্ড জোনের উদ্দেশে ছুটছেন। লাইন পেরিয়ে টাচডাউন করলেন তিনি।

‘সাবাস!’ চিৎকার ছাড়ল উৎফুল্ল কিশোর। লক্ষই করল না মি. বগি সোজা ওর দিকে চেয়ে রয়েছেন।

পাঁচ
মুসা ওর ফুটবলটা কিশোরের দিকে ছুঁড়ে মারল। সোমবার সকাল। হোঁতকা ম্যাকনামারার সঙ্গে হেঁটে খেলার মাঠ পেরোচ্ছিল কিশোর। রবিন আর ডানা ওক গাছের নীচে অপেক্ষা করছিল মুসার সঙ্গে। ফুটবলটা উড়ে এল সোজা কিশোরের উদ্দেশে।

‘হেডস আপ!’ চেঁচিয়ে উঠল রবিন, কিন্তু ততক্ষণে দেরি হয়ে গেছে। কিশোরের বুকের উপর পড়েছে ফুটবলটা। কিশোর টলে উঠে বসে পড়ল মাটিতে। মুসার ফুটবল গড়িয়ে গেল ম্যাকনামারার পাশ দিয়ে।

‘আমি এতটাই ফাস্ট, কিশোর আমাকে দেখতে পর্যন্ত পায়নি, ‘ ওক গাছের নীচ থেকে সোল্লাসে বলে উঠল মুসা। ‘গ্রীন হিলস বম্বার্স, আমাকে দলে নাও!’

‘তুমি যতটা ভাবছ ততটা ফাস্ট নও,’ খেঁকিয়ে উঠল কিশোর।

‘হ্যাঁচ্চো!’ ম্যাকনামারা হাঁচি দিয়ে কিশোরের দিকে সাহায্যের হাত বাড়াল।

প্যান্টের পিছনটা ঝেড়ে নিল কিশোর।

‘ঘুম-ঘুম না লাগলে ঠিকই ধরে ফেলতাম,’ বলল ও।

‘এত ক্লান্তি কীসের তোমার?’ প্রশ্ন করল রবিন। ‘আমরা তো হোমওয়র্ক আর বিশ্রাম করার জন্যে পুরো দু’দিন পেয়েছি।’

‘আমি গ্রীন হিলস বম্বারদের খেলা দেখেছি,’ বলল কিশোর।

‘আমিও,’ স্বীকার করল ম্যাকনামারা। আবারও হাঁচি দিল।

‘আর একটুও ঘুমোতে পারিনি, কারণ বাতি নিভালেই এমন শব্দ হয় যেন বিছানার নীচে পার্টি হচ্ছে,’ বলল কিশোর।

‘বাঘা কি এখনও তোমার খাটের তলায় ঘুমোচ্ছে?’ রবিন প্রশ্ন করল।

‘না, কিন্তু এখনও শব্দ হচ্ছে,’ বলল কিশোর।

‘শব্দটা শুনলে কি মনে হয় কেউ দেয়ালে নখ আঁচড়াচ্ছে?’ ম্যাকনামারা জিজ্ঞেস করল। মুখের চেহারা মড়ার মতন ফ্যাকাসে।

‘দুপ-দুপ শব্দে কি মনে হয় কেউ মেঝেতে মাথা ঠুকছে?’

‘ঠাণ্ডাটা তোমার মাথায় উঠে গেছে,’ ম্যাকনামারাকে বলল মুসা। ‘ফলে মাথা গেছে গুবলেট হয়ে।’

রবিন আর ডানা হেসে উঠলেও, কিশোরের মুখে হাসির লেশমাত্র নেই।

‘ঠাট্টা করছ না তো? শব্দটা তোমার নিজের তৈরি নয় তো?’ প্রশ্ন করল কিশোর।

ম্যাকনামারা পিছিয়ে গেল যতক্ষণ না ওক গাছে কাঁধ ঠেকে।

‘প্রশ্নই ওঠে না, জানাল।

‘তা হলে আমি কী শব্দ শুনেছি তা তুমি জানলে কীভাবে?’ জবাব চাইল কিশোর।

‘কারণ, আমারও মনে হয়েছে আমার বিছানার তলায় কিছু একটা আছে,’ বলল ম্যাকনামারা।

মুসা জোরে হেসে উঠল

‘তোমার বিছানার নীচে যা জঞ্জাল, কোন কিছু ঢুকবে কীভাবে?’ ম্যাকনামারার অগোছাল ঘরটি সম্পর্কে সবারই জানা আছে।

‘মাও একথাই বলেছিল,’ স্বীকার করল ম্যাকনামারা। ‘আমাকে বাধ্য করেছে বিছানার তলা পরিষ্কার করতে। প্রচুর ধুলো বেরিয়েছে। এ ছাড়াও অন্য জিনিস।’

‘হারানো খেলনা?’ মুসার প্রশ্ন।

মাথা ঝাঁকাল ম্যাকনামারা।

‘কিছু পুরানো জিনিস পাওয়া গেছে। বেশির ভাগই আমার। তবে সবগুলো নয়।’

‘তার মানে?’ কিশোর জিজ্ঞেস করল।

‘ওখানে বিস্কুটের গুঁড়ো আর একটা সোডা ক্যানও ছিল, ফিসফিস করে বলল ম্যাকনামারা।

ম্যাকনামারার পেটে খোঁচা মারল কিশোর।

‘রাতের বেলা তুমি বেশি স্ন্যাক্স খাচ্ছ,’ বলল।

‘ওই বিস্কুটগুলো আমার না,’ ম্যাকনামারা বলল। ‘আমার মনে হয় কেউ—কিংবা কিছু একটা আমার বিছানার নীচে থাকছে!’

হেসে ফেলল ডানা আর মুসা।

‘খাইছে, বিছানার তলায় দানব?’ বলল মুসা।

‘মুসা ঠিকই বলেছে,’ বলল রবিন। ‘তুমি সারাক্ষণই কিছু না কিছু খাচ্ছ। মনে হয় ভুলেই গেছ বিস্কুটগুলো কখন রুমে নিয়ে গেছ।’

‘হতে পারে,’ বলল ম্যাকনামারা, ব্যাকপ্যাকের ভিতরে হাত ভরে দিল। ‘কিন্তু এটার কী ব্যাখ্যা দেবে তোমরা?’

ছয়
‘খাইছে!’ মুসা এমনভাবে ফিসফিস করে উঠল যেন বারাক ওবামাকে স্বচোখে দেখেছে। ‘এটা পেলে কোথায়?’ ম্যাকনামারার হাত থেকে বলটা নিয়ে চামড়ায় লেখা স্বাক্ষরটা পড়ল। ‘গ্রীন হিলস বম্বারদের কোচ সাইন করেছেন এটায়।

‘তুমি এটা পেলে কোথায়?’ ডানার প্রশ্ন।

‘বলেছি তো, খাটের তলায়,’ জানাল ম্যাকনামারা।

‘তুমি ওখানে না রাখলে কে রাখল?’ কিশোর জিজ্ঞেস করল। খিলখিল করে হেসে উঠল ডানা।

‘হয়তো বগিম্যান রেখেছে।’

মুসা হেসে উঠল আর কিশোর চোখ ঘুরাল। কিন্তু রবিন ডানার বাহু আঁকড়ে ধরল। ঘন-ঘন শ্বাস নিচ্ছে ও।

‘কী ব্যাপার?’ ডানা জানতে চাইল।

রবিনের মুখের চেহারা ফ্যাকাসে।

‘আমার মাথায় একটা আইডিয়া এসেছে।’

রবিনের নাকের সামনে আঙুল নাচাল কিশোর।

‘তোমাকে না কতবার বলেছি বেশি বেশি আইডিয়া আসা বিপজ্জনক!’ বলল ও।

‘স্টুডেণ্ট টিচারের চাইতে বেশি বিপজ্জনক নয়,’ বলল রবিন।

‘ম্যাকনামারার বিছানার তলায় বিস্কুটের গুঁড়ো আর ফুটবল পাওয়া গেলে তার সাথে মিস্টার বগির কী সম্পর্ক?’ মুসা প্রশ্ন করল।

রবিন ঢোক গিলে মাঠের চারধারে নজর বুলিয়ে নিল।

‘কারণ,’ শেষমেশ বলল ও, ‘মিস্টার বগিই বগিম্যান!’

কিশোর হেসে উঠে রবিনের পিঠে চাপড় মারল।

‘শেষ পর্যন্ত ছেলে ভুলানো গল্প নিয়ে এসেছ!’

‘ছেলে ভুলানো নয়,’ রবিন বলল। ‘বগিম্যান গ্রীন হিলসে এসেছে, এবং সে একজন গ্রীন হিলস বম্বার।’

‘আর আমি বর্ষসেরা সুপারবল প্লেয়ার,’ বলে হেসে ফেলল মুসা। ‘গ্রীন হিলসে বগিম্যানের কী কাজ?’ ডানার প্রশ্ন।

‘জানি না,’ বলল রবিন। ‘কিন্তু দুয়ে দুয়ে চার মিলে যাচ্ছে। বগিম্যান বিছানার তলায় লুকিয়ে থাকে, আর ভয়ঙ্কর সব শব্দ করে ছেলে-মেয়েদের জাগিয়ে রাখে। মিস্টার বগি আমাদের টিচার হয়ে আসার পর থেকে কিশোরের বেলাতে এমনটাই ঘটে চলেছে।’

‘উনি কিশোরকে বলেছিলেন পড়া না করলে খবর আছে,’ বলল ডানা।

‘সেটা যে কোন টিচারই বলতে পারেন,’ বলল মুসা। ‘তাতে কিছু প্রমাণ হয় না।’

‘কিন্তু এতে হয়।’ রবিন মুসার হাতে ধরা গ্রীন হিলস বম্বারদের ফুটবলটা ইশারায় দেখাল। যখনই খাটের তলায় বগিম্যানের খোঁজ করা হয়, সে অদৃশ্য হয়ে যায়। কিন্তু এবারে বগিম্যান ম্যাকনামারার বিছানার নীচে একটা বল ফেলে গেছে।’

‘তুমি কি বলতে চাইছ বগিম্যান আমার বিছানার নীচে থাকে?’ ককিয়ে উঠল ম্যাকনামারা।

মাথা ঝাঁকাল রবিন।

‘তবে ভয় পেয়ো না, যেহেতু বিছানার তলা পরিষ্কার করেছ ও এখন সম্ভবত তোমার ক্লজিটে আস্তানা গাড়বে।’

ম্যাকনামারাকে দেখে মনে হলো এখুনি মূর্ছা যাবে বুঝি। ‘রবিনের কথায় কান দিয়ো না,’ বলল মুসা। ‘বগিম্যান কখনও ফুটবল খেলে না।’

‘মুসা ঠিক বলেছে,’ বলল কিশোর। এবার মুসার হাত থেকে গ্রীন হিলস বম্বার ফুটবলটা কেড়ে নিল। ‘কিন্তু আমরা খেলি!’

বলটা বগলের নীচে গুঁজে দৌড় দিল ও। ওকে ধাওয়া করল মুসা। ডানা, রবিন আর ম্যাকনামারাও যোগ দিল। গোটা খেলার মাঠে কিশোরকে তাড়া করে বেড়াল ওরা।

মুসা ছিল কিশোরের একদম কাছে। কিশোরকে ট্যাকল করতে হাত বাড়িয়েও সুযোগ পেল না।

কিশোর ওক গাছের পাশ কাটানোর জন্য দৌড়ে যেতেই লম্বা কালো এক ছায়া আড়াল থেকে বেরিয়ে এল। কিশোর থামতে চেষ্টা করল, কিন্তু জুতোর ফিতেয় পা বেধে গড়িয়ে পড়ল মাটিতে। মুখ তুলে চাইছে তো চাইছেই, শেষমেশ মি. বগির সঙ্গে চোখাচোখি হলো।

‘সাবধান,’ মি. বগি বললেন। ‘নইলে খবর আছে!’

সাত
‘আমি ভেবেছিলাম মিস্টার বগি কিশোরকে না জানি কী বলবেন, ‘ স্কুলের পরে বলল মুসা। ‘কিন্তু উনি শুধু ছুটির পরে ওকে দিয়ে হোমওয়র্ক করিয়ে নিচ্ছেন।

‘ম্যাকনামারাকে দিয়েও,’ বলল ডানা। মুসা, রবিন আর ডানা ওক গাছের নীচে দাঁড়িয়ে বন্ধুদের জন্য অপেক্ষা করছে।

‘বুঝতে পারছি না মিস্টার বগি আজ সকালে কীভাবে আমাদের পাকড়াও করলেন,’ বলল ডানা।

‘বগিম্যান যে কোনখানে নিঃশব্দে হাজির হতে পারে,’ মৃদু কণ্ঠে বলল নথি।

‘তুমি কি সত্যিই বগিম্যানে বিশ্বাস কর নাকি?’ প্রশ্ন করল মুসা। ‘মিস্টার বগি কড়া ধাঁচের স্টুডেণ্ট টিচার কোন সন্দেহ নেই, কিন্তু তিনি মোটেই মানুষের বিছানার নীচে থাকেন না।’

‘হঠাৎ হঠাৎ দেখা দেন তিনি,’ বলল ডানা। ‘বেখাপ্পা সব জায়গায়।’

‘যেমন কিশোর আর ম্যাকনামারার বিছানার তলায়,’ শেষ করল রবিন।

‘আর তোমার কল্পনায়,’ রবিনকে উদ্দেশ্য করে বলল মুসা।

‘ঠাট্টা করছ করো,’ বলল রবিন। ‘কিন্তু আমি হলে মিস্টার বগির হোমওয়র্ক ঠিকঠাক মত করতাম।’

‘বিছানার তলার দানবের সাথে হোমওয়র্কের কী সম্পর্ক?’ মুসার প্রশ্ন।

‘ভেবে দেখো, কিশোর আর ম্যাকনামারা হোমওয়র্ক করেনি। এমনকী করার চেষ্টাও করেনি,’ বলল রবিন।

‘তাতে কী? জুলিও তো হোমওয়র্ক করেনি,’ বলল মুসা।

‘আহহহ!’ হঠাৎই চেঁচিয়ে উঠল ডানা। ‘রবিনের কথাই ঠিক মিস্টার বগিই বগিম্যান!’

কোমরে দু’হাত রাখল মুসা।

‘শেষ পর্যন্ত তুমিও?’ বলল ও।

মুসার বাহু চেপে ধরল ডানা।

‘কেন বুঝতে পারছ না?’ প্রশ্ন করল। ‘জুলি, কিশোর আর ম্যাকনামারা বিছানার নীচে অদ্ভুত শব্দ শুনেছে, এবং মিস্টার বগি বলেছিলেন হোমওয়র্ক না করলে ওদের খবর আছে!’

‘মিস্টার বগি বোঝাতে চেয়েছিলেন ওদেরকে ছুটির পর থাকতে বাধ্য করবেন। তাই বলেছিলেন ওদের খবর আছে,’ ব্যাখ্যা করে বলল মুসা।

‘তুমি যখন এতটাই শিয়োর তখন প্রমাণ করছ না কেন?’ জানতে চাইল রবিন।

মুসা জোরে জোরে মাথা নাড়ল।

‘আমি রবিনের বিছানার নীচে রাত কাটাতে পারব না,’ বলল ও। ‘কাটালে সারা জীবন দুঃস্বপ্ন দেখব।’

‘কাটাতে হবে না,’ বলল রবিন। ‘তুমি শুধু কথা দাও হোমওয়র্ক করবে না।’

‘কিন্তু ওর তো তা হলে সমস্যা হবে,’ বলল ডানা।

‘মিস্টার বগি যে বগিম্যান নন তা প্রমাণ করার এটাই একমাত্র উপায়,’ বলল রবিন। ‘তা যদি উনি না হন, মুসা আরামে ঘুমোবে। কিন্তু উনি যদি বগিম্যান হন, তা হলে সারা রাত বিছানার নীচে শব্দ শুনবে।’

‘আমি বগিম্যান-টগিম্যান মানি না,’ খেঁকিয়ে উঠল মুসা।

‘তা হলে আমি যা বলছি করবে?’ রবিনের জিজ্ঞাসা।

মুসা জবাব দেয়ার আগেই সবুজ এক ভ্যান বাঁক ঘুরে ব্রেক কষে দাঁড়াল। মুসা ওর বাবার ভ্যান দেখামাত্র দৌড়ে গিয়ে জানালা দিয়ে ঝুঁকে পড়ল।

‘ইয়াহু!’ একটু পরে, খুশিতে চেঁচিয়ে উঠে বন্ধুদের কাছে দৌড়ে ফিরে এল ও। ‘বাবা আমাদের জন্যে আরও গ্রীন হিলস বম্বার টিকেট নিয়ে এসেছে। আমরা আজ রাতে খেলা দেখতে যাচ্ছি! আমরা এমনকী খেলার আগে লকার রুমও ঘুরে দেখতে পারব!’

রবিনের মুখের চেহারা ফ্যাকাসে হয়ে গেল।

‘কী হলো?’ মুসা জবাব চাইল।

‘আমরা খেলা দেখতে গেলে, আস্তে আস্তে বলল রবিন, ‘হোমওয়র্ক করার সময় পাব না। এর মানে একটাই। বগিম্যান আমাদেরকে বাগে পাবে!’

আট
‘ওরা ন্যাংটো নাকি?’ প্রশ্ন করল ডানা। চোখে হাত চাপা দিয়ে কিশোর, মুসা, রবিন আর মি. আমানকে অনুসরণ করে গ্রীন হিলস বম্বারদের লকার রুমে ঢুকল।

মুসা ডানার হাত সরিয়ে দিল চোখের উপর থেকে।

‘ধুর বোকা,’ বলল। ‘খেলা এখুনি শুরু হবে। সবাই পোশাক পরে রেডি।’

লকার রুমে শোল্ডার প্যাড আর কালো ইউনিফর্ম পরা বিশালদেহী লোকজন গিজগিজ করছে। অতিকায় সব অ্যান্টইটারের মাঝখানে নিজেকে ছোট্ট এক পিঁপড়ে মনে হচ্ছে ডানার। গ্রীন হিলস বম্বারদের কোচ মি. আমানের দিকে চেয়ে মৃদু হেসে হাত ঝাঁকিয়ে দিলেন।

‘আসুন,’ কোচ বললেন। দলের সাথে আপনাদের পরিচয় করিয়ে দিই।’

কোচ ঘুরে ঘুরে কজন বিশালদেহী খেলোয়াড়ের সঙ্গে ওদের পরিচয় করিয়ে দিলেন। ওরা যখন মি. বগির সামনে থেমে দাঁড়াল, ঢোক গিলল ডানা। মি. বগির গালে কালো রং, ভ্রূ কোঁচকানো।

‘তোমরা এখানে কী করছ?’ মি. বগি জিজ্ঞেস করলেন। হেসে উঠলেন কোচ।

‘এরা শহরের সেরা দলের খেলা দেখতে এসেছে,’ মি. বগিকে বললেন।

‘ওদের এখানে না এসে হোমওয়র্ক করা দরকার ছিল,’ মি. বগি ঘাউ করে উঠে বিশাল এক মুঠো দিয়ে ঘুষি বসালেন অন্য হাতের তালুতে।

মি. আমান মুসার কাঁধ চাপড়ে দিলেন।

‘মুসা সব সময় হোমওয়র্ক করে রাখে,’ সগর্বে বললেন মি. বগিকে।

মি. বগি মি. আমানের উদ্দেশে মাথা ঝাঁকিয়ে ডানা, কিশোর, মুসা আর রবিনের দিকে চাইলেন।

‘হোমওয়র্ক করে রেখো, নইলে কিন্তু ধরব,’ সতর্ক করলেন। কালো হেলমেটটা তুলে নিয়ে মাথায় বসালেন। এখন কেবল তাঁর কালো, কুতকুতে চোখজোড়া দেখা যাচ্ছে ফেস মাস্কের আড়াল থেকে।

মুসা ভান করল ভয় পায়নি।

‘গুড লাক,’ ককিয়ে উঠে বলল।

‘চলো,’ গলা ছাড়লেন কোচ। ‘মাঠে চলো।’

লকার রুম থেকে যেন একদল মোষের মত ক্ষুর দাপিয়ে বেরিয়ে এল গ্রীন হিলস বম্বাররা। তিন বন্ধু, ডানা আর মি. আমান দলকে অনুসরণ করলেন। ছেলে-মেয়েরা রিচার্সে বসার পর মি. আমান পপকর্ন আনতে গেলেন।

‘মিস্টার বগির কথা শুনলে?’ বন্ধুদের প্রশ্ন করল রবিন।

‘হোমওয়র্ক না করলে ধরবেন বলেছেন,’ নাকি সুরে বলল ডানা। ‘আমি, বাবা, বাসায় গিয়ে এখুনি হোমওয়র্ক নিয়ে বসতে চাই।’

‘বোকার মত কথা বোলো না। উনি আমাদেরকে স্রেফ ভয় দেখিয়েছেন,’ বলল কিশোর।

‘তাতে কাজও হচ্ছে,’ বলল ডানা।

রবিন মাঠে জড় হওয়া গ্রীন হিলস বম্বার ফুটবল দলটাকে আঙুল- ইশারায় দেখাল।

‘ভয় পাওয়ার কারণ আছে। বগিম্যান আমাদের পিছে লেগেছে,‘ বলল ও।

‘ধুত্তোরি, মিস্টার বগি মোটেই বগিম্যান নন এবং আমি তা প্রমাণ করে দেখাব,’ বলল কিশোর। ‘এসো।’ কিশোর লাফিয়ে উঠে দাঁড়িয়ে সিঁড়ি ভেঙে নামতে লাগল।

‘কোথায় যাচ্ছে ও?’ মুসা জানতে চাইল।

‘নিশ্চয়ই কোন বদ মতলব আছে,’ বলল ডানা।

মাথা ঝাঁকাল রবিন।

‘ওকে আমাদের ঝামেলা থেকে বাঁচানো দরকার,’ বলল। ‘সম্ভব নয়। এখুনি খেলা শুরু হবে,’ বলল মুসা।

‘বেশিক্ষণ লাগবে না,’ বলল রবিন। ওরা তিনজন লাফিয়ে উঠে কিশোরের পিছু ধাওয়া করল। কিশোর ‘প্রাইভেট’ লেখা এক দরজা দিয়ে ঢুকছে এসময় ওকে দেখতে পেল মুসা, রবিন আর ডানা।

‘ওটা লকার রুমের দরজা,’ বলল ডানা। ‘কিশোরের ওখানে ঢোকা ঠিক হয়নি।’

‘ওর বড় ধরনের বিপদে পড়ার আগেই ওকে থামাতে হবে, বলল মুসা। দরজা দিয়ে হুড়মুড় করে ঢুকে পড়ল তিনজন। ওদের পিছনে দরজাটা লেগে গেল সশব্দে। কালিগোলা আঁধার গ্রাস করল সবাইকে।

‘কিছুই তো দেখতে পাচ্ছি না,’ শিউরে উঠে বলল ডানা।

ও ও ও ও ও হ হ হ হ হ!’

জোরাল এক গোঙানির শব্দ কানে এল ওদের।

‘ও ও ও ও ও হ হ হ হ হ!‘

‘খাইছে, কীসের শব্দ?’ প্রশ্ন করল মুসা।

‘জানি না,’ বলল রবিন, পিছনে দরজার হাতল খুঁজছে পাগলের মত। ‘তবে যাই হোক, এদিকে কাছিয়ে আসছে!’

নয়
‘আউচ!’ বলে উঠে লকার রুমের বাতিগুলো জ্বেলে দিল কিশোর।

‘কী হয়েছে তোমার?’ মুসার প্রশ্ন।

কিশোর মেঝেতে বসে পায়ের পাতা ডলতে লাগল।

‘পায়ে ব্যথা পেয়েছি,’ বলল।

ডানা হেসে ফেলল খিলখিল করে।

‘তার মানে তুমি গোঙাচ্ছিলে?’

‘তা হলে কে? বগিম্যান?’ পাল্টা প্রশ্ন করল কিশোর।

জবাব না দিয়ে লকার রুমের চারধারে নজর বুলিয়ে নিল মুসা, রবিন আর ডানা।

‘তুমি এখানে কী করতে এসেছ?’ কিশোরকে জিজ্ঞেস করল রবিন।

‘প্রমাণ করতে যে মিস্টার বগি সম্পর্কে তোমাদের ধারণা ভুল, ‘ বলল কিশোর।

‘কী ধরনের প্রমাণ?’ মুসা জানতে চাইল।

ধূসর ধাতব এক লকারের কাছে চলে এল কিশোর।

‘এখনও শিয়োর না, বলল। ‘তবে দেখলেই জেনে যাব।’ লকারটা খুলে ভিতরে চোখ রাখল ও। ‘মোজার দুর্গন্ধ ছাড়া আর কিছু নেই।’ লকারটা দড়াম করে লাগিয়ে দিল।

ডানা বুকের উপর আড়াআড়ি দু’হাত রাখল।

‘অন্যের লকারে উঁকি দেয়া ঠিক নয়,’ বলল।

‘বগিম্যান সত্যিই আছে কিনা জানতে চাও না?’ কিশোর জিজ্ঞেস করল।

‘তা চাই,’ আস্তে করে বলল ডানা।

‘তা হলে এখানেই খুঁজে দেখতে হবে,’ বলে এক লকারের সামনে দাঁড়াল কিশোর। লকারটায় লেবেল সাঁটা: বি. বগি।

‘আমি দেখি,’ বলে লকারের হাতল ধরে টানল মুসা। ‘আহহহহ!’ বিশাল এক দেহ ওর উপর ঝাঁপিয়ে পড়লে আর্তনাদ ছাড়ল ও। ‘খাইছে, বাঁচাও! বগিম্যান!’ ছিটকে পড়ে গেল মাটিতে।

কিশোর মুসার উপর থেকে অবয়বটা সরিয়ে নিতেই গড়িয়ে নিরাপদ দূরত্বে সরে গেল ও।

‘এই তোমার বগিম্যান,’ বলল কিশোর। হেসে উঠে কালো এক ইউনিফর্ম তুলে ধরল। শোল্ডার প্যাড নিয়ে এক রাগবি জার্সি এবং উপরে এক হেলমেট।

‘তুমি না বলে বগিম্যানে বিশ্বাস করো না,’ মুসাকে বলল রবিন। ‘করি না-ই তো,’ মিথ্যে বলল মুসা। ‘কিন্তু ওভাবে একটা ইউনিফর্ম গায়ের ওপর পড়লে সবাই ভয় পাবে।’

‘অনেক হয়েছে,’ বলল ডানা। মুসাকে উঠে দাঁড়াতে সাহায্য করল। ‘রবিন বগিম্যানের কথা বলে আমাদেরকে ভয় দেখিয়েছে আর লোকে হোমওয়র্ক না করলে আমাদের দেখে নেবে বলে শাসাচ্ছে। এই ভুতুড়ে লকার রুম থেকে বেরিয়ে সবাই খেলা দেখতে চলো।’

‘চলো,’ বলে দরজার দিকে পা বাড়াল কিশোর। কিন্তু অতদূর পৌছতে পারল না। প্রকাণ্ড এক থাবা ওর কাঁধ চেপে ধরল।

দশ
কিশোরের কী হলো দেখার জন্য অপেক্ষা করল না ডানা। ঝেড়ে দৌড় দিল।

‘আহ!’ সরাসরি খেলার মাঠের দিকে খোলে এমন এক দরজা খুলে চেঁচিয়ে উঠল ও। টলতে টলতে গ্রীন হিলস বম্বারদের চিয়ারলিডারদের মধ্যে পড়ে গেল। ওরা তখন কালো পম-পম নেড়ে হাত-পা ছুঁড়ছে।

‘গেট ডাউন, বুগি-উগি-উগি!’ চিয়ারলিডাররা মন্ত্রোচ্চারণের মত করে বলছে। এক চিয়ারলিডার ডানার মুখের সামনে পম-পম নাড়ল।

ডানা যখন আসন খুঁজে পেল মুখের চেহারা টকটকে লাল তার। স্ট্যাণ্ডের দর্শকদের কেউ কেউ ওর পিঠ চাপড়ে দিয়ে জানতে চাইল চিয়ারলিডিং কেমন লাগল।

‘এত অপ্রস্তুত আর কখনও হইনি,’ জানাল ডানা।

মুসা, রবিন আর কিশোর ওর পাশে এসে বসল। মুসা এক হাতে ডানার কাঁধ জড়িয়ে ধরল।

‘ভেবো না। কালকেই কেউ আর এ ঘটনা মনে রাখবে না,‘ বলল।

‘তুমি দৌড় দিলে কেন?’ রবিন প্রশ্ন করল ডানাকে। ‘বগিম্যান ধরবে ভেবে?’

ঢোক গিলল ডানা।

‘কী করব বুঝতে পারছিলাম না। ভীষণ ভয় পেয়েছিলাম।’

‘কোচ এসে আমাদেরকে বললেন লকার রুমে না থাকতে, তাই চলে এসেছি আমরা,’ ব্যাখ্যা করল মুসা।

‘বলতে চাইছ মিস্টার বগি তোমাকে ধরেননি?’ কিশোরকে জিজ্ঞেস করল ডানা।

‘না,’ কিশোর জানাল। ‘কিন্তু উনি টাচডাউন করতে যাচ্ছেন।’ মাঠের দিকে তর্জনী নির্দেশ করল ও। খেলা শুরু হয়েছে এবং ইতোমধ্যেই বল এসে গেছে মি. বগির হাতে। দর্শকরা উঠে দাঁড়িয়ে তাঁকে দৌড়তে দেখছে। তাঁর দৌড় যেন থামবেই না। অন্য দল তাঁকে ধরার চেষ্টা করল। কিন্তু ধারে-কাছে ঘেঁষতে পারল না। মি. বগি চল্লিশ গজ লাইনে দৌড়ে গেলেন, তারপর ত্রিশ।

চিয়ারলিডাররা চেঁচাচ্ছে, ‘বুগি-উগি-উগি!’

মি. বগি যখন বিশগজ লাইন পেরিয়ে গেলেন, ডানার পিছন থেকে কে একজন চেঁচিয়ে উঠল, ‘বগির দৌড় দেখো!’

আরেকজন চেঁচাল, ‘বুগি-উগি, বগিম্যান!

মি. বগি পাঁচ গজী লাইন পেরনোর পর, চিয়ারলিডাররা আর জনতা একসঙ্গে চেঁচিয়ে উঠল

‘বুগি-উগি করো, বগি!

মি. বগি টাচডাউনের জন্য দৌড়ে গেলে উন্মাদ হয়ে উঠল দর্শকরা।

‘বুগি-উগি!’ গর্জে উঠল তারা।

‘দেখলে?’ মি. আমান বললেন, ছেলে-মেয়েদের পাশে একগাদা পপকর্ন আর সোডা নিয়ে বসলেন। ‘অন্য কাউকে এরকম দৌড়তে দেখেছ?’

রবিন এক প্যাকেট পপকর্ন ও একটা ড্রিঙ্ক নিল।

‘ধন্যবাদ, আঙ্কল,’ বলল মি. আমানকে। কিশোরের দিকে এক প্যাকেট পপকর্ন বাড়িয়ে দিল। ‘আমি একজনকে এরকম দৌড়তে দেখেছি,’ ফিসফিস করে কিশোরকে বলল।

‘কোথায়?’ কিশোরের জিজ্ঞাসা।

‘দুঃস্বপ্নে,’ জবাব দিল নথি 1

কিশোর এক মুঠো পপকর্ন ছুঁড়ে দিল রবিনের দিকে।

‘তুমি এখনও বগিম্যানকে নিয়ে পড়ে আছ?’

‘আমি একাই মিস্টার বগিকে বগিম্যান ভাবছি না,’ রবিন বলল কিশোরকে। ‘দর্শকরা কী বলছে শোনো।’

মি. বগি গোলপোস্টের পাশে খানিকটা নাচ জুড়ে দিতেই হৈ-হৈ করে উঠল চিয়ারলিডার আর দর্শকরা। দর্শকদের স্লোগান শুনে গলায় পপকর্ন আটকাল কিশোরের।

‘গেট দেম, বগিম্যান! গেট দেম, বগিম্যান!’

রবিন কিশোরের দিকে চেয়ে মাথা ঝাঁকাল।

‘দেখলে,’ বলল ও, ‘এমনকী দর্শকরাও জানে মিস্টার বগি যে বগিম্যান!’

এগারো
‘আমি কাজটা করেছি,’ পরদিন সকালে ওক গাছের নীচে বন্ধুদের সঙ্গে মিলিত হয়ে বলল মুসা। ‘কিংবা বলা উচিত করিনি।’

‘কী বলছ উল্টোপাল্টা?’ কিশোর প্রশ্ন করল।

মুসা চারপাশে নজর বুলিয়ে নিশ্চিত হয়ে নিল কেউ শুনছে না। ‘আমি হোমওয়র্ক করিনি,’ শেষমেশ জানাল।

‘তাতে কী?’ জিজ্ঞেস করল কিশোর। মুসা বড়াই করছে কেন বুঝতে পারছে না ও।

ডানার চোখজোড়া বিস্ফারিত।

‘কিন্তু মুসা তো সব সময় হোমওয়র্ক করে!

দাঁত বের করে হাসল মুসা।

‘এবার নয়। আমি প্রমাণ করতে চাই কিছুই ঘটবে না।’

‘যাতে প্রমাণ হয় মিস্টার বগি বগিম্যান নয়?’ ডানার জিজ্ঞাসা।

‘জানতাম,’ বলল কিশোর। ‘তুমি প্রমাণ করেছ মিস্টার বগি স্রেফ একজন স্টুডেণ্ট টিচার। খারাপ কোন কিছুই ঘটেনি।

‘হয়েছে কী,’ বলে চোখ ঘষল মুসা। ‘তা ঠিক নয়। রাতে ভাল ঘুম হয়নি।’

‘বিছানার নীচে শব্দ শুনেছ?’ রবিনের প্রশ্ন।

মাথা নাড়ল মুসা।

‘না। আমি শুনেছি অদ্ভুত বীপ-বীপ শব্দ। ‘

‘শুনে মনে হচ্ছে ভিনগ্রহবাসী,’ বলল কিশোর। ‘বগিম্যান নয়।’

‘ওটা ছিল আমাদের স্মোক অ্যালার্মের শব্দ,’ ব্যাখ্যা দিল মুসা। ‘ওটা রয়েছে লিভিং রুমে, আমার বেডরুমের ঠিক নীচে। নতুন ব্যাটারি লাগবে।’

রবিন একটা আঙুল তাক করল মুসার উদ্দেশে।

‘এসব ঘটেছে কারণ তুমি হোমওয়র্ক করনি,’ বলল ও। ‘মিস্টার বগি স্মোক অ্যালার্ম গুবলেট করে দিয়ে তোমাকে শাস্তি দিয়েছেন।’

‘আমার ভয় করছে,’ বলল ডানা। ‘মিস্টার বগি আমাদের সবাইকে একে একে ধরবেন। আমাদের খবর আছে!’

‘এত ভয় কীসের? হোমওয়র্ক করলেই তো তুমি নিরাপদ,’ বলল, রবিন।

ডানা শিউরে উঠে সোয়েটারটা টেনেটুনে ভালভাবে গায়ে জড়িয়ে নিল।

‘আমি চাই না কারও ভাগ্যে খারাপ কিছু ঘটুক। নিজেদের বাঁচানোর কি কোনই পথ নেই আমাদের?’ বলল ও।

‘এটা নিয়েই ভাবছি,’ বলল রবিন। ‘সবাই জানে বগিম্যান রাতের আঁধারে মানুষকে ভয় দেখাতে চায়।’

‘তো?’ মুসা বলল।

‘আমরা যদি সবাই লাইট জ্বেলে ঘুমাই?’ বাতলে দিল রবিন। ‘তা হলে হয়তো বগিম্যানের হাত থেকে রেহাই পাওয়া যাবে।’

‘চেষ্টা করে দেখতে ক্ষতি কী,’ সায় জানিয়ে বলল মুসা। ‘আমি জুলি আর ম্যাকনামারাকে বলব।’

‘কিন্তু আজকে কী হবে?’ ডানা জিজ্ঞেস করল। ‘আমার তো ভয় করছে।’

‘ভয় পেয়ো না,’ অভয় দিল মুসা। আজকে সারাদিন মিসেস হকিন্স থাকবেন। মিস্টার বগি কাউকেই ধরতে পারবেন না।’

‘এখানটাতেই ভুল করছ তুমি,’ বলল রবিন। এসময় স্কুল বসার ঘণ্টা বাজল। ‘আজকে মিস্টার বগির একাই পড়ানোর কথা। মিসেস হকিন্স আমাদের বাঁচাতে আসবেন না!’

‘আমরা আশা করছি ভ্যাম্পায়ার টিচার আমাদেরকে বগিম্যানের হাত থেকে বাঁচাবেন! ভালই বলেছ!’ বাঁকা হেসে বলল কিশোর।

‘বগিম্যান টিচার হয়ে আসার পর থেকে আমাদের সাবধান আর সতর্ক থাকা উচিত,’ বলল রবিন।

কিশোর হেসে উঠল।

ছেলে-মেয়েরা স্কুল বিল্ডিঙের দিকে পা বাড়াল।

‘দেখো আমি কী করি, বলল কিশোর। ‘আমি চিরতরে প্রমাণ করে দেব মিস্টার বগি বগিম্যান নন!’

বারো
ডানা রবিনের বাহু চেপে ধরল।

‘ও কী করবে?’ ভয়ার্ত কণ্ঠে জিজ্ঞেস করল।

রবিনের মুখের চেহারা দেখে মনে হলো এইমাত্র প্রিয় বন্ধুকে হারিয়েছে।

‘কিশোরকে যদ্দূর চিনি ও মিস্টার বগি যে বগিম্যান নন সেটা প্রমাণ করার চেষ্টা করবে।’

‘ও না আবার ঝামেলা পাকায়,’ আশঙ্কা প্রকাশ করল মুসা। ‘ওকে ঠেকাতে হবে,’ বলল ডানা। ‘নইলে বগিম্যান আজ রাতে ওকে ধরবে।’

‘বগিম্যানের কথা বাদ দাও,’ বলল মুসা। ‘কিশোরকে না ঠেকালে স্কুলের সব টিচার ওকে ধরবে!’

রবিন, মুসা আর ডানা ক্লাসে ঢোকার সময় দেখতে পেল ওরা দেরি করে এসেছে। কিশোর ইতোমধ্যে কাজে ব্যস্ত হয়ে পড়েছে।

প্রতিটা ডেস্কের পাশ দিয়ে যাওয়ার সময় পেন্সিলগুলো টোকা দিয়ে ফেলে দিচ্ছে ও। সারির শেষ প্রান্তে পৌঁছে, ক্লাসের সামনের দিকে চাইল। মি. বগি এসবের কিছুই দেখতে পাননি। বোর্ডে ম্যাথ প্রবলেম লিখতে ব্যস্ত তিনি।

‘এগুলো প্র্যাকটিস, করলে,’ বললেন তিনি, ‘কালকের টেস্টে তোমরা ভাল গ্রেড পাবে।’

কিশোর এ কথায় কান দিল না। আরেক সারিতে ঢুকে সহপাঠীদের কাগজ ঠেলে ফেলে দিল মেঝেতে।

‘কী করছ!’ খেঁকিয়ে উঠল জুলি। এবার হাত দোলাল। ‘মিস্টার বগি,’ গলা ছেড়ে ডাকল। ‘কিশোর আমাকে ডিস্টার্ব করছে।’

মি. বগি ধীরে ধীরে ঘুরে দাঁড়িয়ে কিশোরের দিকে চাইলেন। গোটা ক্লাসরুম নিস্তব্ধ।

‘কিশোর ওর সিটে না যাওয়া পর্যন্ত ওর ওপর নজর রাখব আমি, ‘ গর্জে উঠলেন।

কিশোর বিন্দুমাত্র ভয় পায়নি। প্রমাণ করতে দৃঢ়সঙ্কল্পবদ্ধ মি. বগি বগিম্যান নন। চোখ বুজল ও, যাতে কিছু দেখতে না পায়। এবার সামনে দু’হাত নাড়তে শুরু করল।

‘আমার ডেস্ক খুঁজে পাচ্ছি না!’ চেঁচিয়ে উঠল।

রবিন, মুসা আর ডানা ক্লাসরুমের দোরগোড়ায় দাঁড়িয়ে। তিনজনই কিশোরের কথা ভেবে আতঙ্কিত।

মি. বগি এক পা এগোলেন, এবার আরেক পা। থপ-থপ করে ভারী পা ফেলে কিশোরের ঠিক সামনে এসে দাঁড়ালেন।

চোখ মেলল কিশোর। সরাসরি মি. বগির চোখে চোখে চাইতে হলো ওকে।

‘বসে পড়ো। এখুনি,’ ঘাউ করে উঠলেন মি. বগি।

কিশোর মাথা ঝাঁকিয়ে ঝটপট চেয়ার খুঁজে নিলে চেপে রাখা দমটা ছাড়ল মুসা।

‘কিশোরের মনে হয় শিক্ষা হয়েছে,’ ফিসফিস করে রবিন আর ডানার উদ্দেশে বলল।

মাথা ঝাঁকাল রবিন।

‘ওর বগিম্যানের সাথে লাগতে যাওয়া ঠিক হয়নি।’

ওরা তিনজন ঝটপট যার যার সিটে গিয়ে বসে ম্যাথ প্রবলেম টুকতে লাগল। প্রতিটা সমস্যার সমাধান করার পর কিশোরের দিকে চোরা চাউনি হানল রবিন। দেখে মনে হলো কিশোর ওর পরিকল্পনা বাদ দিয়েছে। ডেস্কে মাথা নুইয়ে মনোযোগ দিয়ে অঙ্ক কষছে ও।

রবিনের প্রায় সবকটা অঙ্ক করা হয়ে গেছে, এসময় একটা কাগজের প্লেন ঠোকর খেল ওর গালে।

ও মুখ তুলে চেয়ে দেখল, কিশোরের ছোঁড়া এক কাগজের গোলা উড়ে গিয়ে মুসার মাথায় পড়ল।

‘ফিল্ড গোল!’ হেসে উঠে আরেকটা গোলা ছুঁড়ে দিল কিশোর। ওটা সোজা গিয়ে পড়ল মি. বগির খোলা অঙ্ক বইয়ের মাঝখানে।

‘টাচডাউন!’ বলল কিশোর। এবার উঠে দাঁড়িয়ে নিজস্ব বুগি-উগি টাচডাউন নাচ জুড়ে দিল

‘বসে পড়ো, নইলে বগিম্যান ধরবে!’ হিসিয়ে উঠল রবিন।

কিন্তু ততক্ষণে অনেক দেরি হয়ে গেছে। মি. বগি দুপ-দাপ করে গিয়ে সব কটা বাতির সুইচ অফ করে দিলেন। সূচীভেদ্য অন্ধকারে ঢাকা পড়ল গোটা ক্লাসরুম।

তেরো
পরদিন সকাল। ঠাণ্ডা বাতাসে খটাখট বাড়ি খাচ্ছে ওক গাছের ডাল- পালা। ডানা শিউরে উঠে জ্যাকেটের যিপার টেনে লাগাল।

‘ওরা এখনও আসছে না কেন?’ বলল ডানা। ও আর মুসা রবিন আর কিশোরের জন্য অপেক্ষা করছে।

চোখ ঘুরাল মুসা।

‘মিস্টার বগি যদি সত্যিকারের বগিম্যান হত তা হলে কালকে কিশোরকে আস্ত গিলে খেত।’

‘সুযোগ পেল কোথায়?’ মনে করিয়ে দিল ডানা। ‘বাতিগুলো নিভিয়ে দেয়ার পরই তো মিসেস হকিন্স এসে গেলেন।

মাথা ঝাঁকাল মুসা।

‘তা ঠিক।’

‘কাজেই মিস্টার বগিকে কিশোরকে ধরার জন্যে গত রাত পর্যন্ত অপেক্ষা করতে হয়েছে,’ বলল ডানা। তারপর হয়তো রবিনকেও ধরেছে।’

‘তা নয়,’ বলল মুসা, খেলার মাঠের ওপারে আঙুল তাক করল। কিশোর আর রবিন এদিকে দৌড়ে আসছে।

‘কী ব্যাপার? বগিম্যান তোমাদেরকে ধরেছিল?’ ব্যগ্র কণ্ঠে প্রশ্ন করল ডানা।

দাঁত বের করে হাসল কিশোর।

‘আমি রাতে মড়ার মতন ঘুমিয়েছি,’ জানাল।

‘তা তো ঘুমোবেই,’ দায়সারা কণ্ঠে বলল নথি।

‘খাইছে! তো তুমি শেষমেশ বগিম্যানে বিশ্বাস করা বাদ দিয়েছ?’ মুসা প্রশ্ন করল রবিনকে।

রবিন বন্ধুদের সামনে একটা খবরের কাগজ ঝাঁকাল।

‘বগিম্যান গ্রীন হিলস ছেড়েছে।’ এবার শিরোনাম দেখাল।

‘ ‘বব বগি সেই লোক’ ’ ডানা, মুসা আর কিশোর একসঙ্গে পড়ল।

ঢোক গিলল ডানা।

‘তারমানে রবিন ঠিকই ভেবেছিল! খবরের কাগজ বলছে উনি বগিম্যান ছিলেন।’

‘না, তা বলছে না, বোকা কোথাকার,’ বলল কিশোর। ‘পুরোটা পড়ো।’

কাগজে একটা আঙুল দাবাল ও।

‘এতে বলছে বগি সেই লোক যিনি গ্রীন হিলস বম্বারদের জিতিয়ে দিয়েছেন-এবং দলকে পেশাদার লিগে টেনে নিয়ে গেছেন।’

মাথা ঝাঁকাল রবিন।

‘গ্রীন হিলস বম্বাররা গত রাতে শহর ছেড়েছে,’ জানাল। ‘আবার যদি উনি ফিরে আসেন?’ ডানার প্রশ্ন।

‘আসতে পারেন। গ্রীন হিলস সিটি বগিম্যান বোল গেমের জন্যে!’ বলল কিশোর।

‘তারমানে মিস্টার বগি আর আমাদের ক্লাস নেবেন না?’ ডানা জিজ্ঞেস করল।

মাথা ঝাঁকাল রবিন।

‘ওঁকে অন্য কোথাও স্টুডেণ্ট টিচিং শেষ করতে হবে।’

কিশোর খুশিতে চেঁচিয়ে উঠে নিজস্ব বুগি-উগি টাচডাউন নাচ নেচে নিল।

‘যাক, বাবা, ওঁর হাত থেকে বাঁচা গেছে!’

এসময় ঘণ্টা বাজল।

‘তারপরও আমাদেরকে ম্যাথ টেস্ট দিতে হবে,’ বলল রবিন।

কিশোরের নাচ থেমে গেল।

‘কী টেস্ট?’ জিজ্ঞেস করল ও।

চোখ ঘুরাল ডানা।

‘মিস্টার বগি যে টেস্টটার জন্যে আমাদের প্র্যাকটিস করিয়েছেন,’ কিশোরকে জানাল।

কিশোরের নাকের সামনে আঙুল নাচাল মুসা।

‘তুমি দুষ্টামি করছিলে বলে প্র্যাকটিস করনি। তুমি টেস্টের জন্যে রেডি নও।’

খিলখিল করে হেসে উঠল ডানা।

‘দেখা যাচ্ছে বগিম্যান শেষমেশ কিশোরকে ঠিকই ধরেছে!’
এক
‘খাইছে!’ চেঁচিয়ে উঠল মুসা। ‘গাছে লাগল তো!’

ম্যানগ্রোভ গাছের প্রায় পাতা ছুঁয়ে উড়ে গেল হাইড্রোপ্লেন। এক জায়গায় জটলা করে আছে গাছগুলো।

ছোট্ট বিমানের নাকটা টেনে তুলল পাইলট রাস্টি কালাহান। ‘ভয় পেলে?’

‘না!’ হাতের উল্টো পিঠ দিয়ে ভুরুর ঘাম মুছল মুসা। গলা কাঁপছে। ‘কিন্তু আরেকটু হলেই তো লেগে যেত!’

‘সব সময় রোডেও-মেজাজে থাকে কাজিন রাস্টি,’ রবিন বলল। পিছনের সিটে ঠাসাঠাসি করে বসেছে কিশোরের সঙ্গে।

রাস্টি কালাহান ওর দূর সম্পর্কের ভাই, মায়ের পক্ষের। উইকএন্ডে সোয়াম্পল্যান্ড রোডেও দেখতে তিন গোয়েন্দাকে দাওয়াত করেছে। রকি বিচ থেকে ফ্লোরিডার মায়ামি, সেখান থেকে এই গেইটর সোয়াম্পে উড়ে এসেছে ওরা। সোয়াম্পল্যান্ড গুডস-এ নেমে কিছু প্রয়োজনীয় জিনিসপত্র কিনে নিয়ে চলে যাবে রাস্টির ফিশিং ক্যাম্পে। নিরালা ওই ক্যাম্পটাতেই থাকবে কটা দিন।

একটা ‘কী’র কাছাকাছি এল প্লেন। স্থানীয় লোকেরা দ্বীপকে ‘কী’ বলে। দক্ষিণ ফ্লোরিডার এই এভারগ্লেডে এ রকম হাজার হাজার দ্বীপ ছড়িয়ে আছে।

এক ঝাঁক সাদা পাখি উড়ে গেল। রকি বিচ থেকে কিনে আনা ট্র্যাভেল বুকে ছাপা একটা পাখির ছবির সঙ্গে মিলিয়ে দেখে রবিন বলল, ‘ইগ্রেট!’

‘খিদে পেয়েছে কারও?’ পাখি নিয়ে এখন মাথাব্যথা নেই মুসার। এক মুঠো চিপস মুখে পুরল। ‘বহুক্ষণের জন্যে এটাই হয়তো শেষ খাওয়া।’

‘বহুক্ষণ না, মাত্র কয়েক মিনিট,’ রাস্টি বলল। ‘সোয়াম্পল্যান্ড গুডসে পৌঁছে গেছি। খাবার কিনে নেব।’ করাত-ঘাসে ছাওয়া দিগন্ত বিস্তৃত জলাভূমির মাঝখানে বিশাল এক প্রাকৃতিক দীঘির দিকে এগিয়ে চলেছে প্লেন। নীচে নামছে ক্রমশ।

‘স্কি করে ল্যান্ড করাবেন?’ নীচে পানির দিকে তাকিয়ে আছে কিশোর।

‘হ্যাঁ,’ রাস্টি জবাব দিল। ‘চাকার বদলে রানার লাগানো থাকে হাইড্রোপ্লেনের তলায়। পন্টুনের মতই কাজ করে রানার। এর সাহায্যে পানিতে ভেসে থাকে প্লেন।’

পানি ছুঁলো রানার। তারপর হাঁসের মত ভেসে সোয়াম্পল্যাস্ত গুডসের দিকে এগিয়ে গেল বিমান। কিনারে কাঠের জেটি। সেটায় প্লেন ভিড়াল রাস্টি। ওর সঙ্গে ডাঙায় নামল তিন গোয়েন্দা।

পানির কিনারে মস্ত একটা কাঠের ছাউনি। এটাই সোয়াম্পল্যান্ড গুডস। জেনারেল স্টোর। গেইটর সোয়াম্পের একমাত্র বাণিজ্যিক এলাকা। সমস্ত প্রয়োজনীয় জিনিস পাওয়া যায় এখানে। নৌকা এমনকী ঘোড়াও ভাড়া পাওয়া যায়।

মাটিতে পা দিয়েই ডাফেল ব্যাগ থেকে একটা ল্যাসো টেনে বের করল মুসা-লম্বা দড়ির মাথায় ফাঁস পরানো—এর সাহায্যে গরু ধরে কাউবয়রা।

একটা ডক পোস্ট লক্ষ্য করে ল্যাসো ছুঁড়ল ও। ‘রকি বিচে পার্কিং মিটারগুলোর ওপর প্রচুর প্র্যাকটিস করেছি। একটাও মিস করিনি। গরু ধরার জন্যে আমি এখন রেডি।’

হাসল কিশোর। ‘মিটার আর গরু এক জিনিস নয়। একটা অচল, আরেকটা সচল। সচল প্রাণীর গায়ে ফাঁস পরানো অনেক কঠিন।’

জেনারেল স্টোরের বারান্দায় সবে পা রেখেছে ওরা, পার্কিং লটের দিক থেকে গর্জন শোনা গেল, ‘নড়লেই গলা ফাঁক করে দেব!’ জলাভূমির আতঙ্ক

ঝট করে ফিরে তাকাল কিশোর। একজন পুলিশ অফিসারের গলায় ছুরি চেপে ধরেছে একজন স্থানীয় ইনডিয়ান।

‘আরে, কী করছে!’ চেঁচিয়ে বলল রবিন।

রাস্টি সহ সবাই দৌড় দিল সেদিকে।

ওদের দেখে ছুরি নামালো ইনডিয়ান। অফিসারকে ছেড়ে দিল। ধূসর চুলে আঙুল চালাতে চালাতে হাসিমুখে বলল, ‘আরে, রাস্টি যে! কেমন আছো?’

‘ভাল,’ জবাব দিল রাস্টি।

রাস্টির দিকে অবাক চোখে তাকাল রবিন। ওঁকে চেনেন?’

‘চিনি, বিশ বছর ধরে, সেই সোয়াম্পল্যান্ড গুডস খোলার সময় থেকেই। ও ডিন ওয়াটারম্যান।

‘একটু আগে কী করছিলেন আপনি?’ ডিনকে জিজ্ঞেস করল কিশোর।

‘আমার গলায় ছুরি চেপে ধরে ডাকাতটা কীভাবে হুমকি দিচ্ছিল ডেপুটি ক্যানারকে দেখাচ্ছিলাম।’ ছুরিটা খাপে ভরে রাখলেন ডিন।

‘ডাকাত!’ ভুরু কুঁচকে গেছে রবিনের।

‘হ্যাঁ,’ ডিন জানালেন। ‘দুদিন আগে মায়ামির একটা ব্যাংকে পঞ্চাশ লাখ ডলার ডাকাতি হয়েছে। প্রচণ্ড ঝড় হচ্ছিল সে-সময়।’

‘কিন্তু আপনার গলায় ছুরি চেপে ধরেছিল কেন?’ জানতে চাইল রাস্টি।

‘পুলিশ রোড ব্লক দিয়েছিল। গাড়িতে করে পালাতে পারবে না বুঝে সোয়াম্পল্যান্ড গুডসে এসে ঢুকল ওরা। এখানে গাড়ি ফেলে আমার একটা এয়ারবোট নিয়ে পালিয়েছে। বোটের চাবি দেয়ার জন্যে আমার গলায় ছুরি চেপে ধরেছিল।’

কিশোর ও রবিনের দিকে ফিরে রাস্টি বলল, ‘করাত-ঘাসের ভিতর দিয়ে সহজেই ছুটে যেতে পারে এয়ারবোট।’

‘জানি,’ মাথা ঝাঁকাল কিশোর। ‘মাত্র কয়েক ইঞ্চি পানিতেও চলতে পারে।’

ধৈর্য ধরে অপেক্ষা করছিলেন এতক্ষণ ডেপুটি শেরিফ গ্রেগ ক্যানার। পেন্সিলের পিছনটা ঠুকলেন নোটপ্যাডে। ডিনকে বললেন, ‘চলুন, তদন্তটা সেরে ফেলা যাক। আপনি বলছিলেন ডাকাতদের চেহারা দেখতে পাননি।

‘না, পাইনি। কালো হুড দিয়ে মুখ মাথা সব ঢেকে রেখেছিল, ‘ ডিন জবাব দিলেন।

‘ডাকাতদের বোটটা খুঁজে পেয়েছে পুলিশ?’ কিশোর জানতে চাইল।

‘আমার এয়ারবোটটার কথা জিজ্ঞেস করছ তো?’ ভুরু কোঁচকালেন ডিন।

‘না,’ মাথা নাড়ল কিশোর। ‘আমি বলছি ডাকাতদের বোটটার কথা। এই জায়গাটার নাম ফ্রগ’স পেনিনসুলা, তাই তো?’ ডিন মাথা ঝাঁকালে আবার বলল কিশোর, ‘তারমানে এটা উপদ্বীপ। তিন পাশ থেকে ঘিরে রেখেছে পানি। পুলিশের তাড়া খেয়ে পেনিনসুলায় এসে আটকা পড়ত ডাকাতরা, যদি বোটে করে পালাতে না পারত।

ভুরু উঁচু করলেন ডেপুটি ক্যানার। ‘ভাল কথা বলেছ তো! এটা তো ভাবিনি! খোঁজ নিয়ে দেখতে হবে।’ নোটবুকে দ্রুত নোট করে নিলেন তিনি। ‘প্রচুর রহস্য উপন্যাস পড়ো বুঝি?’

‘পড়ে মানে?’ রাস্টি বলল। ‘রহস্যের মধ্যেই বাস করে ওরা। রহস্যের সমাধান করা ওদের নেশা। রকি বিচে ওরা বিখ্যাত গোয়েন্দা। অসংখ্য জটিল রহস্যের সমাধান করেছে, পুলিশকে সহায়তা করেছে…

রাস্টির প্রশংসা থামানোর জন্য তাড়াতাড়ি বাধা দিল কিশোর, ‘তবে এখানে রহস্য সমাধান করতে আসিনি আমরা, ছুটি কাটাতে এসেছি।’

খড়খড় করে উঠল স্কোয়াডকারের রেডিও-স্পিকার। গাড়ির জানালার কাছে গিয়ে কাত হলেন ডেপুটি ক্যানার। রেডিওতে পাঠানো মেসেজ শুনে নিয়ে ডিনকে জানালেন, ‘কোস্ট গার্ড। আপনার ছিনতাই হওয়া এয়ারবোটটার সন্ধান পাওয়া গেছে।’

‘কোথায়?’ ডিন জানতে চাইলেন।

‘ফ্লোরিডা বে’র পানির নীচে। ঝড়ে ডুবে গেছে। নিশ্চয় বেঘোরে মারা পড়েছে ডাকাতগুলো। তীর থেকে অত দূরে, দশ ফুট উঁচু ওই ঢেউয়ের মধ্যে বোট ডুবলে কোনমতেই বাঁচা সম্ভব নয়। তারমানে, বোটের সঙ্গে সঙ্গে ডাকাতির মালও এখন সাগরের তলায়।’ স্কোয়াডকারে উঠলেন ক্যানার। ‘কথাটা গোপন রাখলে ভাল হয়। পঞ্চাশ লাখ ডলার পানির নীচে আছে শুনলে পঙ্গপালের মত ছুটে যাবে মানুষ।’

স্কোয়াডকারটা চলে গেলে কিশোর বলল, ‘ম্যাপে দেখলাম ফ্লোরিডা বে তো বিশাল।’

‘হ্যাঁ,’

মাথা ঝাঁকাল রাস্টি। ‘গাল্ফ অভ মেক্সিকোর অংশই বলা চলে।’

‘ঝড়ের মধ্যে কোন্ সাহসে সাধারণ একটা এয়ারবোট নিয়ে খোলা সাগরে গেল ডাকাতেরা?’ নিজেকেই যেন প্রশ্ন করল কিশোর। চিমটি কাটল নীচের ঠোঁটে। ঝড়ের মধ্যে উত্তাল সাগরে যে ওটা ডুবে যাবে, নিশ্চয় জানত ওরা।’

‘হয়তো কোনও দ্বীপে পৌছানোর চেষ্টা করছিল,’ রবিন বলল। ‘কিংবা কিউবায় যাবার মতলব করেছিল।’

‘মরিয়া হয়ে গেলে মস্ত ঝুঁকি নেয় মানুষ,’ রাস্টি বলল। ‘থাকগে, এসব নিয়ে মাথা ঘামিয়ে লাভ নেই, আমাদের নিজেদেরই অনেক কাজ পড়ে আছে। চলো, আস্তাবলে যাই।’ পার্কিং লটের পাশে লম্বা সরু একটা কাঠের ছাউনি দেখাল ও। পকেট থেকে এক টুকরো কাগজ বের করল। ‘রবিন, এই নাও, শপিং লিস্ট। স্টোরে গিয়ে জিনিসগুলো বের করো। মুসা…’ ঘুরে তাকিয়ে মুসাকে না দেখে থেমে গেল রাস্টি।

পার্কিং লটের পাশে জাঙ্কইয়ার্ডে মুসাকে দেখতে পেল রবিন। একটা পুরানো মরচে পড়া গাড়ির সাইড মিররে ল্যাসো প্র্যাকটিস করছে।

জেনারেল স্টোরে ঢুকল রবিন। দরজার ওপরে ঝোলানো ঘণ্টা বেজে উঠল। লিস্ট দেখে প্রথমে টিনের খাবারগুলো বের করে কাউন্টারে জড় করতে লাগল ও। পিছনে আবার ঘণ্টা শুনে ফিরে তাকিয়ে দেখে দরজায় দাঁড়িয়ে আছে লম্বা, পেশিবহুল একজন লোক। লাল চুল লাল দাড়ি এলোমেলো হয়ে আছে।

‘এই, স্নরকেলিং ইক্যুইপমেন্ট বিক্রি করো তোমরা?’ ভারি কণ্ঠস্বর লোকটার।

‘স্নরকেল!’ হাসল রবিন। ‘জলাভূমির ঘাসের দঙ্গলে ডাইভিঙের জায়গা কোথায়?’

লোকটা হাসল না। ‘আমি কী-ওয়েস্টে যাচ্ছি।’

‘সে তো বহুদূর। এখান থেকে কম করে হলেও একশো মাইল।’ রেগে উঠল লোকটা। ‘এত কথা বলো কেন? স্নরকেলিং ইক্যুইপমেণ্ট আছে না নেই?’

‘আমি এই দোকানে চাকরি করি না।’ মাথা ঘুরিয়ে ইঙ্গিতে দোকানের পিছন দিক দেখাল রবিন। ‘ওখানে তাকের ওপর ডুবুরির যন্ত্রপাতি দেখেছি।’ নিজের কাজে মন দিল ও।

দরজার ঘণ্টা বাজল আবার। মাথা ঘুরিয়ে রবিন দেখে লোকটা চলে গেছে। কৌতূহল হলো ওর। লোকটা কোথায় যায় দেখার জন্য দরজার বাইরে বেরিয়ে এল। ডকের শেষ মাথায় বাঁধা একটা এয়ারবোটে উঠতে দেখল ওকে। বোটে আরেকজন লোক দাঁড়ানো। এদিকে পিছন ফিরে আছে। চেহারা দেখা যাচ্ছে না। মাথায় একটা সাদা কাউবয় হ্যাট। ব্যান্ডে কালো আর কমলা রঙ করা পালক গোঁজা।

লাল চুলওয়ালা লোকটাকে ভালমত দেখার জন্য ডকের দিকে এগোল রবিন। লোকটার ঘোঁৎ-ঘোঁৎ কানে এল, ‘নাহ্, এভাবে হবে না!’

সাদা হ্যাট পরা লোকটার চেহারা দেখার আর সুযোগ হলো না রবিনের। হঠাৎ গোড়ালিতে জড়িয়ে গেল কী যেন। হ্যাঁচকা টান লেগে পা’টা সরে গেল মাটি থেকে। উপুড় হয়ে পড়ে যাচ্ছে ও।

দুই
জলাভূমির ঘোলা নোনাপানিতে পড়ে গেল রবিন।

‘সরি, রবিন!’ ঝুঁকে একটা হাত বাড়িয়ে দিল মুসা। রবিনকে টেনে তুলল ডকের ওপর। ওর পা থেকে দড়ির ফাঁস খুলে নিল। ‘একটা সচল নিশানার ওপর প্র্যাকটিস করতে চেয়েছিলাম। গরুর কাছাকাছি, মানে, সচল প্রাণী বলতে একমাত্র তোমাকেই পেলাম।’

‘যাক, এতবড় একটা সম্মান দেয়ার জন্যে ধন্যবাদ,’ তিক্তকণ্ঠে বলল রবিন। ‘পরেরবার দয়া করে আমাকে বাদ দিয়ে গরুর কাছাকাছি অন্য কোন প্রাণী বেছে নিয়ো। দেখো তো, কেমন ভিজিয়ে দিয়েছো।’

আস্তাবলের দিক থেকে দৌড়ে এল কিশোর। ‘কী হয়েছে, রবিন?’

‘কিছু না,’ জবাব দিল রবিন। ‘ডুবুরির যন্ত্রপাতি কিনতে একটা লোক দোকানে ঢুকেছিল। লাল চুল লাল দাড়ি। বলল, কী-ওয়েস্টের দিকে যাচ্ছে। ডাইভিং ইক্যুইপমেন্ট আছে কিনা জিজ্ঞেস করল আমাকে। আমি বললাম, আমি এখানে চাকরি করি না। সঙ্গে সঙ্গে বেরিয়ে গেল লোকটা। কোথায় যায় দেখার জন্যে আমিও বেরোলাম। একটা এয়ারবোটে উঠল ও। ওর সঙ্গে সাদা হ্যাট পরা আরেকজন লোক। হ্যাটের ব্যান্ডে কালো আর কমলা রঙের পালক গোঁজা।’

পানির ওপর দিয়ে তাকাল রবিন। সকালের সূর্য চোখে লাগছে। কপালে হাত রেখে আড়াল করল। ‘ওই যে, যাচ্ছে!’

সরু একটা খাঁড়ির দিকে এগোচ্ছে এয়ারবোট। কয়েকটা গাছের আড়ালে হারিয়ে গেল।

‘খুব তাড়া মনে হচ্ছে ওদের,’ কিশোর বলল।

‘এই যে, নিয়ে এসেছি!’

রাস্টির ডাক শুনে ফিরে তাকাল ছেলেরা। দুটো ঘোড়া আর একটা খচ্চর নিয়ে এগোতে দেখল রাস্টি ও ডিনকে।

‘এতদূর থেকে এত পথ পাড়ি দিয়ে যখন এসেই পড়লে, ‘ নাটকীয় ভঙ্গিতে বলল রাস্টি, ‘আসল কাউবয় হওয়ার স্বাদটা নিয়েই যাও। উইকএন্ডের জন্যে ডিন তোমাদেরকে এগুলো ধার দিয়েছে।’

ধূসর ঘোড়াটা ইঙ্গিতে দেখালেন ডিন। ‘ওর নাম গ্রে স্টোন। দ্বিতীয় ঘোড়াটা সাদা রঙের একটা পিন্টো, গায়ে ছোট ছোট বাদামী দাগ। ‘আর ও সোয়াম্প রাইডার।’

বিকট স্বরে হাঁক ছাড়ল খচ্চরটা। ‘আরে আস্তে, আস্তে।’ বুড়ো খচ্চরটার গলায় হাত বুলিয়ে আদর করলেন ডিন। ‘এর নাম বুড়ো জন। রোডেওতে অংশ নিতে আসা লোকেরা আমার আস্তাবল খালি করে সব নিয়ে গেছে, রেখে গেছে একমাত্র এই বুড়োগুলোকেই।’

‘এতেই চলবে, মিস্টার ওয়াটারম্যান,’ রবিন বলল। ‘একটা কিছু তো পেলাম। পায়ে হেঁটে তো আর রোডেওতে যেতে হচ্ছে না।’

‘এরা এখানেই থাক। বিকেল বেলা এসে নিয়ে যেয়ো,’ রাস্টি বলল। ‘এখন চলো, ফিশিং ক্যাম্পে। পেটে খিদে নিয়ে নিশ্চয় অতিথিরা আমাদের পথ চেয়ে বসে আছে।’

দশ মিনিট পর হাইড্রোপ্লেন একটা ছোট দ্বীপের কিনারে নামল। গেইটর সোয়াম্পের পানি এখানে মিলিত হয়েছে ফ্লোরিডা বে’র সঙ্গে। নদীর মোহনার মতই জায়গাটা, জলাভূমির বাড়তি পানি সাগরে পড়ছে।

‘এই দ্বীপের নাম কালাহান’স-কী,’ গর্বের সঙ্গে জানাল রাস্টি ‘আমার দাদার-দাদার নামের সঙ্গে মিলিয়ে একশো বছর আগে রাখা হয়েছিল এই নাম।’

নয়া চাঁদের মত চেহারা দ্বীপটার। বালিতে ভর্তি। পূর্ব তীর ঘেঁষে খুঁটির ওপর বসানো ডজনখানেক কেবিন। ছোট দ্বীপটার নিচু উত্তরাঞ্চল ঘন করাত-ঘাসে ছাওয়া।

ভাসমান ডকের মুরিঙে প্লেন বাঁধতে বাঁধতে রাস্টি বলল, ‘কালাহান’স ফিশিং ক্যাম্পে স্বাগতম। এখানে ফিশিং ক্যাম্প করেছি বলে সবাই আমাকে পাগল ভাবে, কিন্তু আসল সমঝদাররা ঠিকই চিনে নিয়েছে জায়গাটা।’

‘আমার কিন্তু খুব ভাল লাগছে,’ চারপাশে তাকিয়ে বলল রবিন। ‘এত শান্ত। এত চুপচাপ।’

কিন্তু শান্ত পরিবেশ খানখান হয়ে গেল হঠাৎ গর্জে ওঠা শটগানের শব্দে।

‘কে গুলি করল?’ চোখ বড় বড় করে তাকাচ্ছে মুসা।

‘নিশ্চয় হ্যারিস, আমার কেয়ারটেকার,’ উদ্বিগ্ন শোনাল রাস্টির কণ্ঠ। ‘ওর একটা শটগান আছে। কিন্তু কীসের ওপর গুলি চালাল তা তো বুঝতে পারছি না!’

‘চলুন, দেখি,’ বলে শব্দটা যেদিক থেকে এসেছে সেদিকে ছুটতে শুরু করল কিশোর।

করাত-ঘাস গম ক্ষেতের মত ঘন। ঘাসের ডগা কোথাও কোথাও সাত ফুট উঁচু। এর মধ্যে ঢুকে নিজেকে যেন হারিয়ে ফেলল কিশোর। চারপাশে ঘাস ছাড়া আর কোন কিছুই চোখে পড়ছে না।

‘ওরে বাবারে, খেয়ে ফেললরে!’ চিৎকার শোনা গেল।

ঘাস ঠেলে সেদিকে ছুটল কিশোর। ঘাসের লম্বা পাতার ধারাল কিনারা হাতের চামড়ায় আঁচড় কাটছে। এসে পড়ল দাঁড়টানা ছোট একটা নৌকার কাছে। নৌকায় একজন লোক বসা। গালে ধূসর দাড়ি। হাতের শটগানের নল থেকে ধোঁয়া বেরোচ্ছে। থরথর করে কাঁপছে লোকটা।

মুসাকে সঙ্গে নিয়ে রাস্টিও এসে দাঁড়াল। ‘কী হয়েছে, হ্যারিস!’

‘অ্যালিগেইটর!’ নৌকার পাটাতনে ফেলে রাখা একটা দাঁড়ের অর্ধেকটা দেখাল ও, বাকি অর্ধেকটা নেই। ‘দেখুন, কীভাবে কেটেছে। ক্ষুরের মত ধারাল দাঁত। আস্ত একটা দানব। পনেরো ফুটের কম না। একটা চোখ সাদা। এ রকম অ্যালিগেইটর জীবনে দেখিনি আমি!’

কিশোর জানে, অ্যালিগেইটর হলো কুমির প্রজাতির এক ভয়ঙ্কর প্রাণী। অনেক সময় মানুষখেকো হয়ে ওঠে।

‘ওই দাঁড় দিয়ে আর নৌকা বাওয়া যাবে না,’ রাস্টি বলল। ‘নৌকাটা টেনে আনতে হবে।’

ঘাসের ওপর দিয়ে নৌকাটাকে ডাঙায় টেনে আনা হলো। ফিরে তাকাল কিশোর। দানবীয় অ্যালিগেইটরটা ওদের পিছু নিল কিনা দেখল। কিন্তু স্থির হয়ে আছে পানি। দূরে একটা অদ্ভুত দৃশ্য চোখে পড়ল হঠাৎ। পাশের একটা দ্বীপে পাশাপাশি দুটো সাইপ্রেস গাছ আছে, অবিকল একই রকম দেখতে। একটা গাছের উঁচু ডালে একজন মানুষ বসা। ওদের দিকেই তাকিয়ে আছে মনে হলো।

‘মিস্টার কালাহান, ওই দ্বীপে কেউ থাকে?’ কিশোর জিজ্ঞেস করল।

কিশোরের দৃষ্টি অনুসরণ করে ফিরে তাকাল রাস্টি। টুইন সাইপ্রেস-কী’তে? নাহ্, গত একশো বছর ধরে খালি পড়ে আছে। কেন?’

‘কিন্তু একটা লোক…’ থেমে গেল কিশোর। উধাও হয়ে গেছে লোকটা। ‘আশ্চর্য! এক সেকেন্ড আগেও তো ছিল!’

‘নিশ্চয় আজব কিটি’ হ্যারিস বলল।

‘আজব কিটি!’ ভুরু কুঁচকে তাকাল কিশোর।

‘আজব! আজব!’

‘তোমার কাছে আজব! আর তোমার কিছু মাথামোটা বন্ধুর কাছে!’ রেগে উঠল রাস্টি। ছেলেদের দিকে তাকাল। ‘ডিন ওয়াটারম্যানের নাতি কিটি। মিশুক না, এটা ঠিক। তবে আজব বলতে যা বোঝায় তা-ও না। বেশিরভাগ সময় জলাভূমিতে কাটায়, পূর্বপুরুষদের মত। সৌখিন মাছশিকারি আর টুরিস্ট এসে জায়গাটাকে যেভাবে ওলট-পালট করে দিচ্ছে, সেটা ওর পছন্দ না। টুইন সাইপ্রেস-কী’র একটা বিশেষ মর্যাদা আছে ওর কাছে।’

‘আরে,’ এদিক ওদিক তাকাতে লাগল কিশোর, ‘রবিন গেল কোথায়?’

‘রবিন!’ চিৎকার করে ডাকল মুসা। ‘কোথায় তুমি?’

‘এই যে এখানে,’ সাড়া দিল রবিন। ‘তোমরা কোথায়?’

শটগানের গুলির শব্দ শোনার মিনিটখানেক পর ঘাসের জঙ্গলে ঢুকেছিল ও। কোমরসমান উঁচু ঘাসের মধ্যে দাঁড়িয়ে আছে এখন। সঙ্গীদের কাউকে চোখে পড়ছে না। পানিতে একটা কাঠের টুকরো ভাসতে দেখে তুলে নিল। একটা দাঁড়ের অর্ধেকটা

হুস করে পানির ওপর মাথা তুলল এক বিশাল অ্যালিগেইটর। মস্ত হাঁ করে রবিনকে লক্ষ্য করে ঝাঁপ দিল ওটা।

তিন
ভাঙা দাঁড় দিয়ে ঠেকানোর চেষ্টা করল রবিন। দাঁড়টা কামড়ে ধরল অ্যালিগেইটর। মাথা ঝাঁকি দিয়ে হ্যাঁচকা টানে কেড়ে নিল। চিবিয়ে টুকরো টুকরো করে ফেলল।

লম্বা ঘাসের ভিতর দিয়ে হোঁচট খেয়ে পড়তে পড়তে ছুটল রবিন। ঠিক পিছনেই রয়েছে অ্যালিগেইটরটা। কোনমতে এসে ডাঙায় উঠল ও। ফিরে তাকাল। ডাঙায় উঠল না আর অ্যালিগেইটরটা। জলাভূমির কালো ঘোলাপানির ভিতর তলিয়ে যাওয়ার আগে অদ্ভুত একটা সাদা চোখ দিয়ে রবিনের দিকে তাকিয়ে রইল যেন দীর্ঘ একটা মুহূর্ত।

রবিনের চিৎকার শুনে পানির কিনার ধরে দৌড় দিল কিশোর। কয়েক কদম পিছনে রয়েছে রাস্টি, মুসা আর হ্যারিস।

‘রবিন, কী হয়েছে?’ কাছে এসে জিজ্ঞেস করল মুসা।

‘আরেকটু হলেই অ্যালিগেইটরের নাস্তা হয়ে যাচ্ছিলাম,’ হাঁপাতে হাঁপাতে জবাব দিল রবিন।

এতক্ষণে কেয়ারটেকারের সঙ্গে ছেলেদের পরিচয় করিয়ে দেবার সুযোগ হলো রাস্টির। ‘ও হ্যারিস স্মিথ, ক্যাম্পের কেয়ারটেকার, এবং আমার স্টিয়ার-রোপিং পার্টনার।’

স্টিয়ার-রোপিং হলো গরুর গলায় ফাঁস পরানোর খেলা, জানে রবিন। হাত বাড়িয়ে দিল। ‘আমি রবিন।’

‘আমাকে শুধু হ্যারিস ডাকলেই চলবে। বিশ্বাস করো আর না করো, একটা কথা বলি, ওই দানব অ্যালিগেইটরটাকে আমাদের পিছনে লেলিয়ে দিয়েছে আজব কিটি। অলৌকিক ক্ষমতা আছে ওর। জলাভূমির প্রাণীকে জাদু করে ওদের দিয়ে যা খুশি করাতে পারে।’

‘আবার শুরু করলে!’ হ্যাট দিয়ে হ্যারিসের কাঁধে আলতো বাড়ি মারল রাস্টি।

‘আজব কিটিটা কে?’ রবিন জানতে চাইল।

‘ডিন ওয়াটারম্যানের নাতি,’ জবাব দিল কিশোর। টুইন সাইপ্রেস-কী’তে গাছের ওপর ওকে কীভাবে বসে থাকতে দেখেছে, বলল।

‘কী হয়েছে?’ ভারি পুরুষকণ্ঠে হাঁক শোনা গেল। ফিশিং ক্যাম্পের দিক থেকে আসতে দেখা গেল একজন লোককে। মাথায় সোনালি চুল, নীল চোখ, পুরু গোঁফ। পিছন পিছন আসছে আরও চারজন, তাদের তিনজন পুরুষ, একজন মহিলা।

‘একটা অ্যালিগেইটর আমাদের আক্রমণ করেছিল, মিস্টার বার্নার!’ জবাব দিল হ্যারিস। ‘বিশাল অ্যালিগেইটর। দুটো ক্যানু জোড়া দিলেও অত লম্বা হবে না। আরেকটু হলেই আমাকে খেয়ে ফেলছিল!’ রবিনকে দেখাল ও। ‘ওকেও নাকি আক্রমণ করেছিল।’

পানির কিনারে গিয়ে দাঁড়ালেন বার্নার। নিচু হয়ে তীক্ষ্ণ দৃষ্টিতে কী যেন দেখতে লাগলেন। দুই হাতে লম্বা ঘাস সরিয়ে উঁকি দিলেন ভিতরে। ‘দেখে যাও।’

এগিয়ে গেল ছেলেরা। ঘাসের মধ্যে মরা পাতা আর জলজ ঘাস জড় করে রাখা হয়েছে।

‘অ্যালিগেইটরের বাসা!’ চিনতে পেরে আচমকা চেঁচিয়ে উঠল কিশোর। ন্যাশনাল জিওগ্রাফিক চ্যানেলে ও দেখেছে এ রকম বাসা।

‘আশপাশে একটা মা-অ্যালিগেইটর আছে,’ মিস্টার বার্নার বললেন। ‘ওই পাতার নীচে ডিম আছে। ডিমের কাছে কাউকে আসতে দেখলেই তেড়ে আসছে।’

‘আশ্চর্য!’ রাস্টি বলল। ‘সাগরের এত কাছে তো কখনও ডিম পাড়ে না অ্যালিগেইটর। পানি এখানে অতিরিক্ত নোনা। আমি তো জানতাম, জলাভূমির দুর্গম জায়গায় মানুষ ও বোটের কাছ থেকে দূরে কোথাও ডিম পাড়ে ওরা।’

‘ঠিকই জানেন, বার্নার বললেন। ‘কিন্তু এই বিশেষ অ্যালিগেইটরটা যে কোন কারণেই হোক দ্বীপের এই কিনারটাকে ডিম পাড়ার জন্যে বেছে নিয়েছে।’

‘তারমানে অ্যালিগেইটরটা মানুষখেকো, হ্যারিস বলল। ‘মানুষকে ভয় পায় না বোঝাই যাচ্ছে। খুঁজে বের করে ওটাকে মেরে ফেলা দরকার।’

‘সমস্যাটা নিয়ে পরে ভাবা যাবে,’ রাস্টি জবাব দিল। ‘দুপুর হয়ে গেছে। চলো, কেবিনে যাই। খেয়ে নিয়ে রোডেওতে যেতে হবে।’

শুকনো কাপড় পরল ছেলেরা। তাজা ট্রাউট ভাজা আর জইয়ের রুটি দিয়ে লাঞ্চ সারল। তারপর রাস্টির চ্যাপ্টা তলাওয়ালা পন্টুন বোটে উঠল। ফিশিং ক্যাম্প থেকে অতিথিদের মেইনল্যান্ডে আনা-নেয়া করে এই ফেরিবোট।

ক্যাম্পে আরও কয়েকজন অতিথির সঙ্গে তিন গোয়েন্দার দেখা হলো। তাদের মধ্যে আছে টনি ও রনি ওয়াকার নামে দুই ভাই, আর হার্ভে কাসনার নামে এক লোক। রোডেওতে প্রতিযোগিতা করতে এসেছে এদের বেশির ভাগই। কাফ-রোপিং, অর্থাৎ বাছুরের গলায় ফাঁস পরানোর খেলায় অংশ নেবে টনি ও রনি। ব্রঙ্কো বাস্টিং মানে বুনো ঘোড়াকে পোষ মানানোর খেলায় অংশ নেবে হার্ভে কাসনার। আর গুজ বার্নার হবে ওয়াইল্ড-বুল রাইডার-খেপা-ষাঁড়ের পিঠে চড়ে টিকে থাকার খেলা।

সোয়াম্পল্যান্ড গুডস-এ পৌঁছল ফেরিবোট। রোডেও গ্রাউন্ডে যাওয়ার জন্য অতিথিদের নিয়ে ওয়াটারম্যানের পিকআপ ট্রাকের পিছনে চড়ল রাস্টি। ছেলেদের উদ্দেশ্যে চিৎকার করে বলল, ‘আমরা গেলাম। তোমরা এসো।’

ধুলো উড়িয়ে ছুটল ট্রাক।

দুটো ঘোড়া আর খচ্চরের মধ্যে কে কোনটাতে চড়ে যাবে এ নিয়ে কোন ওজর-আপত্তি হলো না। নিজের ইচ্ছেতেই বুড়ো জনের পিঠে চড়ল মুসা।

ভালমত ট্রেনিং দেয়া হয়েছে তিনটে জানোয়ারকেই। দুই লেনের রাস্তা ধরে যাওয়ার সময় গাড়ি, ট্রাক কিংবা ঘোড়ায় টানা গাড়িগুলোর কাছে ঘেঁষল না। দূর দিয়ে এগিয়ে চলল। রাস্তার গাড়িঘোড়াগুলো সব সোয়াম্পল্যান্ড রোডেওতে চলেছে।

চলতে চলতে রাস্তায় মাইলফলক চোখে পড়লেই ল্যাসো ছুঁড়ছে মুসা।

‘কেমন বুঝছ?’ ছয় নম্বর মাইলফলকটা থেকে ফাঁস খুলে নিয়ে হাসিমুখে দুই বন্ধুর দিকে তাকাল মুসা।

‘মুসা, তোমার এই ল্যাসো ছোঁড়া বন্ধ করো,’ অধৈর্য হয়ে বলল রবিন। ‘যে হারে সময় নষ্ট করছো, প্রতিযোগিতার পুরোটাই মিস করব আমরা।’

বিনা প্রতিবাদে দড়িটা কুণ্ডলী পাকিয়ে রেখে দিল মুসা। বাকি পথ আর একবারের জন্যও খুলল না।

.

রোডেওতে রাস্টি আর হ্যারিসের সঙ্গে দেখা হলো ওদের। দ্রুত রোডেও গ্রাউন্ডটা ঘুরিয়ে দেখানোর জন্য নিয়ে চলল রাস্টি। জানাল, জায়গাটার মালিক ক্লিন্ট গিবসন নামে একজন কোটিপতি। একটা ক্যা র‍্যাঞ্চের কিছুটা অংশকে আলাদা করে প্রতি বছর রোডেওর আয়োজন করেন। এ সময় ট্রাক ভর্তি করে রোডেওর জন্য জিনিসপত্র আর গরুঘোড়া নিয়ে আসা হয়। মেইন রোডেও রিঙের চারপাশ ঘিরে দর্শকদের জন্য জায়গা করে দেয়া হয়েছে, এর নাম গ্র্যান্ডস্ট্যান্ড। রিঙের একপাশে বিশাল সামিয়ানা টাঙানো।

‘ওখানে কী?’ রবিন জানতে চাইল।

‘ফার্মের জিনিসপত্রের প্রদর্শনী, রোডেও রেজিস্ট্রেশন টেবিল, খাবারের দোকান এসব। আয়োজনটা সব মিলিয়ে সেই পুরনো দিনের কার্নিভালের মত।’

‘দূরের ওই বিল্ডিংগুলো কীসের?’ হ্যারিসকে জিজ্ঞেস করল কিশোর।

‘একটা গোলাঘর।

বাকিগুলোতে বাঙ্কহাউস, রোডেও রাইডারদের জন্যে,’ হ্যারিস বলল। ‘পার্কিং লটের শেষ মাথায় ট্রেইলারগুলোতে থাকেন বিচারক ও রোডেও ভাঁড়েরা।’

মূল সামিয়ানাটায় ঢুকল ওরা। প্রতিযোগিতায় অংশ নিতে হে রেজিস্ট্রেশন করিয়ে নিতে হয়। রাস্টি আর হ্যারিস লাইনে দাঁড়াল গিজগিজ করছে কাউবয় আর দর্শক। সেদিকে তাকিয়ে রবিন জিজ্ঞে করল, ‘প্রতিযোগীরা কোনখান থেকে আসে?’

‘বেশির ভাগই স্থানীয়, ফ্রগ’স পেনিনসুলার বাসিন্দা,’ রাস্টি জানাল। ‘বাকিরা পেশাদার, বিভিন্ন অঞ্চল থেকে আসা। রোডেও হবে শুনলেই ছোটে, যেখানেই হোক।’

‘মাত্র দশ ডলার কম, মিস্টার গিবসন,’ সারির সামনে থেকে চেঁচিয়ে বলল লম্বা, হালকা-পাতলা একটা টিনেজ ছেলে।

‘সরি, ইয়াং ম্যান,’ জবাব দিলেন সাদা চুল আর গালে পোড় দাগওয়ালা একজন ভদ্রলোক। তিনিই মিস্টার গিবসন। ‘কাল রাে বুল-রাইডিং শুরু হওয়ার আগে যদি দশ ডলার পূরণ করে দিে পারো, তোমাকে আমি খেলায় নেব, যাও, কথা দিলাম। কিন্তু আ রাতে শুধু ব্রঙ্কো বাস্টিঙেই খেলতে হবে তোমাকে।’

‘ঠিক আছে!’ হতাশ ভঙ্গিতে দীর্ঘশ্বাস ফেলল ছেলেটা। বার বার একটা মুদ্রা টোকা দিয়ে শূন্যে ছুঁড়ে লুফে নিচ্ছে।

রেজিস্ট্রি খাতায় নাম লিখে নিয়ে একটা অফিশিয়াল নম্বর দিলেন ওকে মিস্টার গিবসন।

ছেলেটা ফিরে তাকাতেই রবিনের সঙ্গে চোখাচোখি হলো। ‘কী দেখছ?’ ভুরু নাচাল ছেলেটা। মারমুখো ভঙ্গি। হতাশায়ই বোধহয়।

‘কিছু না,’ ঝামেলা এড়ানোর জন্য বলল রবিন।

‘দাঁড়াও না, আজ রাতে সবাইকে দেখিয়ে দেব আমি,’ অহঙ্কার ফুটে বেরোচ্ছে ছেলেটার চেহারায়। ‘ব্রঙ্কো-রাইডিং প্রতিযোগিতায় জিতবই।’

আবার মুদ্রাটা ওপরে ছুঁড়ে দিল ও। সোনার মোহর, চিনতে পারল রবিন। চোখ বড় বড় হয়ে গেল ওর। পকেটে টাকা নেই, দশ ডলারের জন্য খেলায় অংশ নিতে পারছে না, অথচ সোনার মোহর নিয়ে ঘুরে বেড়াচ্ছে!

‘আমার নাম বিল ওয়াটমোর। বোর্ডের লিস্টে একেবারে প্রথম দিকে দেখতে পাবে আমার নাম।’ অহঙ্কারী ভঙ্গিতে চোখা চোয়ালটা উঁচু করে ধরল ছেলেটা। ‘কারণ, আমি জিতবই।’

কিশোর লক্ষ করল, কাছেই একটা সুভনির স্ট্যান্ডে দাঁড়িয়ে গুজ বার্নার স্থির দৃষ্টিতে তাকিয়ে আছে ছেলেটার দিকে। এগিয়ে এল, ‘এই ছেলে, বেশি বড় বড় কথা হয়ে যাচ্ছে না?’

‘আমি ছেলে নই, মিস্টার,’ ভুরু কুঁচকে তাকাল বিল। ‘ছেলে বলার বয়েস পার হয়ে এসেছি। কে আপনি?’

‘আমার নাম গুজ বার্নার। আমি একজন ব্রঙ্কো বাস্টার। গত বছর নর্থ ডাকোটার ফার্গোতে দেখেছি তোমাকে, তাই না?’

‘অ্যা!’ হঠাৎ করেই আত্মবিশ্বাস হারিয়ে ফেলল যেন বিল।

‘আমি প্রথম হয়েছিলাম,’ হাসিমুখে বলল বার্নার। ‘যে রকম বড়াই করছ, ওর অর্ধেক ক্ষমতাও যদি তোমার থাকে, স্পন্সরের অভাব হবে না তোমার। প্রতিযোগিতার জন্যে তোমার রেজিস্ট্রেশনের টাকাটা দিয়ে দেবে। তবে তোমার পুরস্কারের টাকা থেকে একটা ভাগ অবশ্যই কেটে নেবে।’

‘স্পন্সর পাওয়ার উপযোগী আমি, তাতে কোন সন্দেহ নেই, ‘ আত্মবিশ্বাস ফিরে এল আবার বিলের।

‘চলো দেখি, তোমার জন্যে একজন স্পন্সর খুঁজে বের করা যায় কিনা,’ বার্নার বলল।

‘আপনি রেজিস্ট্রি করাবেন না?’ জিজ্ঞেস করল হ্যারিস।

‘পরেও করতে পারব।’ বিলের কাঁধে হাত রাখল বার্নার। ওকে নিয়ে চলে গেল।

‘বেশি অহঙ্কার,’ ছেলেটার কথা বলল রাস্টি। রেজিস্ট্রেশন টেবিলের সামনে পৌঁছে গেছে।

‘তাড়াতাড়ি যান,’ রাস্টির হাতে একটা নম্বরের টিকেট ধরিয়ে দিয়ে গিবসন বললেন। ‘আপনার খেলা পনেরো মিনিটের মধ্যেই শুরু হবে।’

‘আমি যাচ্ছি, পরে দেখা হবে,’ কিশোরদের দিকে ফিরে বলল

রাস্টি।

‘গুড লাক!’ রবিন বলল।

তাড়াহুড়া করে চলে গেল রাস্টি।

‘আমার গলা শুকিয়ে গেছে,’ কিশোর বলল। ‘কোকটোক কিছু খাওয়া দরকার। তোমরা খাবে?’

‘খাব তো বটেই,’ মুসা জবাব দিল। ‘সবচেয়ে বড়টা।’

‘তোমরা যাও, আমি নিয়ে আসছি।’

মুসাকে নিয়ে গ্র্যান্ডস্ট্যান্ডের দিকে এগোল রবিন।

কোকের জন্য কনসেশন স্ট্যান্ডের লাইনে দাঁড়িয়েছে কিশোর সামনে দুজন রোডেও প্রতিযোগী তরুণের কথা কানে এল। হঠাৎ ঝাঁপিয়ে পড়া শীতকালের ঝড়ে ফ্লোরিডা বে’তে ডুবে যাওয়া ব্যাংক ডাকাতরা মরে গেছে না বেঁচে আছে, এ নিয়ে তর্ক করছে লোকগুলো। কিশোরও তাতে যোগ দিল। কাউন্টারের কাছে পৌঁছতে পৌঁছতে এতটাই খাতির জমিয়ে ফেলল লোকগুলোর সঙ্গে, সেদিন বিকেলে রোডেও প্রতিযোগিতার পর সামিয়ানার পিছনে বারবিকিউতে দাওয়াত পেয়ে গেল।

বড় বড় তিনটে কোকের বোতল হাতে গ্র্যান্ডস্ট্যান্ডের দিকে এগোনোর সময় রাস্টির ফিশিং ক্যাম্প থেকে আসা তিনজন অতিথিকে গভীর মনোযোগে আলোচনা করতে দেখল কিশোর। কানে এল, রনি ওয়াকার বলছে, ‘জলাভূমিতে একটু ঘুরে বেড়ানোর ইচ্ছে ছিল আমার আর টনির, কিন্তু অ্যালিগেইটরটার জন্যে সাহস পাচ্ছি না।’

অ্যালিগেইটরের কথা শুনে কান খাড়া করে ফেলল কিশোর।

‘বেশি সাহস না করাই ভাল,’ বার্নার বলল।

‘আমি তোমাদের সাহায্য করতে পারি,’ ভারি একটা কণ্ঠ ওদের পিছন থেকে বলল। লাল দাড়িওয়ালা একজন লোক সামনে এগিয়ে এল। আমার নাম মরিস মরিসন। সারাজীবন অ্যালিগেইটর ঘাঁটাঘাঁটি করেছি।’ ডান হাতটা উঁচু করে দেখাল ও। কড়ে আঙুলের পুরোটা আর ওর পাশের আঙুলের অর্ধেকটা নেই। ‘পঞ্চাশ ডলার ফি আর দুই রাত সময় দিলে অ্যালিগেইটর সমস্যার সমাধান আমি করে দিতে পারি।’

‘স্পেশাল পারমিশন ছাড়া অ্যালিগেইটর মারা বেআইনী,’ টনি ওয়াকার বলল।

‘অ্যালিগেইটর মারার কথা কে বলছে। আমি ওটাকে ধরে নিয়ে গিয়ে জলাভূমির নির্জন কোন জায়গায় রেখে আসব।’

‘তাহলে পঞ্চাশ ডলার খরচ করা যায়।’ রনি-টনির দিকে তাকাল বার্নার। মানিব্যাগ বের করল। টাকাটা আমিই দিচ্ছি।’

‘তবে আমার একটা অনুরোধ আছে,’ মরিস বলল। ‘আমি রাতের বেলা কাজ করব। ওই সময় আমার আশেপাশে ঘুরঘুর করা চলবে না। বেশি লোকজন দেখলে অ্যালিগেইটরটা লুকিয়ে পড়বে। মাঝরাতের পর থেকে কারফিউ জারি করলাম—গেইটর সোয়াম্পের ধারে কাছে যাবেন না কেউ।’

তিনজনেই মরিসের কথায় রাজি। থেমে দাঁড়িয়েছিল, আবার গ্র্যান্ডস্ট্যান্ডের দিকে পা বাড়াল কিশোর। মুসা আর রবিনকে পাওয়া গেল। কিশোর বলল, ‘রবিন, তোমার সেই লাল দাড়িওয়ালা লোকটাকে দেখলাম। অ্যালিগেইটরটাকে সরানোর জন্যে তাকে নিয়োগ করেছে গুজ বার্নার।’

‘অ্যালিগেইটর শিকারি নাকি লোকটা?’ রবিনের প্রশ্ন। ‘আমি তো ভেবেছিলাম ও ডুবুরি। স্নরকেল পরে পানিতে ডুব দেয়।’

মাথা ঝাঁকাল কিশোর। ‘আমার মনে হয়, দুটোই। অ্যালিগেইটরও শিকার করে, আবার ডুবুরিও। কিন্তু তুমি না বললে কী-ওয়েস্টের দিকে চলে গেছে লাল দাড়িওয়ালা লোকটা?’

ঠিক এই সময় গেট খুলে গেল। ঘোড়ার পিঠে চড়ে শূট থেকে বেরিয়ে রিঙে ঢুকল প্রথম ব্রঙ্কো রাইডার।

‘বিল ওয়াটমোর!’ চেঁচিয়ে উঠল মুসা।

পিঠ বাঁকিয়ে লাফানো শুরু করল ঘোড়াটা। অনবরত পিছনের দুই পা ছুঁড়ছে। চাবুকের মত সামনে পিছনে ঝাঁকি খাচ্ছে ওর পিঠে বসা আরোহী। কিন্তু পড়ছে না। শক্ত হয়ে পিঠে চেপে বসে রইল। কিছুক্ষণ পর ঘণ্টা বাজিয়ে ওকে যোগ্য এবং পরের খেলার জন্য নির্বাচিত ঘোষণা করা হলো।

লাফ দিয়ে ঘোড়ার পিঠ থেকে নেমে এল বিল। আস্তে করে পা রাখল পুরু ধুলোয় ঢাকা রিঙের মাটিতে। স্বচ্ছন্দ ভঙ্গি। ঢোলা পোশাক পরা, মুখে রঙ মাখা দুজন ভাঁড় বিচিত্র অঙ্গভঙ্গি করতে করতে ছুটে এসে দু’পাশ থেকে লাগাম ধরে ঘোড়াটাকে সরিয়ে নিয়ে গেল।

‘মুসা, ল্যাসো ছুঁড়তে যদি হাত কাঁপে তোমার, ওদের সঙ্গে যোগ দিতে পারো,’ ভাঁড়দের দেখিয়ে রসিকতা করল রবিন।

‘না জেনে কথা বোলো না,’ ঝাঁঝিয়ে উঠল মুসা। ‘রোডেও ভাঁড় হওয়া অত সোজা না। ভীষণ কঠিন কাজ। আর খুবই বিপজ্জনক। ওস্তাদ লোক ছাড়া ভাঁড় হতে পারে না।’

দর্শকদের উদ্দেশ্যে বাউ করল বিল। হ্যাট তুলে নাড়ল। রবিন লক্ষ করল, হ্যাটটা সাদা। ব্যান্ডে কমলা ও কালো রঙের পালক পরানো। এয়ারবোটে মরিস মরিসনের সঙ্গে যে লোকটাকে দেখেছিল, তার মাথায়ও এ রকম হ্যাট পরা ছিল।

‘রাস্টি আসছে!’ চেঁচিয়ে উঠল মুসা।

শূটের ভিতর দেখা যাচ্ছে রাস্টিকে। ব্ল্যাক ডেভিল নামে একটা কালো ঘোড়ার পিঠে বসে আছে। দরজা খুলে গেল। পা ছুঁড়তে ছুঁড়তে বেরিয়ে এল ঘোড়াটা। ‘কালো শয়তান’ই। নামের সঙ্গে স্বভাবের মিল আছে। পাক খেয়ে ঘুরতে ঘুরতে আরোহীকে পিঠ থেকে ফেলে দেয়ার আপ্রাণ চেষ্টা করতে লাগল। কিন্তু লাগাম ধরে শক্ত হয়ে বসে থাকল রাস্টি। মজা পেয়ে একনাগাড়ে চিৎকার করছে বাচ্চা ছেলের মত। নির্বাচিত ঘোষণা করা হলো ওকেও। ঘোড়ার পিঠ থেকে নেমে এল ও। বিপুল করতালির মাধ্যমে অভিনন্দন জানাল দর্শকরা। এ অঞ্চলে প্রচুর ভক্ত আছে ওর, বোঝা গেল।

‘হারিক্যানে চড়ে আসবে এখন কিটি ওয়াটারম্যান,’ ঘোষণা দিলেন মিস্টার গিবসন। মুহূর্তে হট্টগোল থেমে গেল। চুপ হয়ে গেল দর্শক।

‘কিটি ওয়াটারম্যান?’ রবিন বলল, ‘কিশোর, হ্যারিসের আজব কিটি না তো? টুইন সাইপ্রেস কীতে যে লোকটাকে দেখেছিলে?’

কিশোর জবাব দেয়ার আগেই ঝটকা দিয়ে খুলে গেল শূটের দরজা। শূন্যে পা ছুঁড়তে ছুঁড়তে তীব্র গতিতে বেরিয়ে এল আরেকটা ঘোড়া। ভীষণ বেয়াড়া। প্রচণ্ড ঝাঁকি দিয়ে আরোহীকে ফেলার চেষ্টা করতে লাগল। কিন্তু আরোহীও কম না। জোঁকের মত লেগে রইল ঘোড়ার পিঠে। নির্বাচিত ঘোষিত হওয়ার ঘণ্টা বাজতেই আলগোছে লাফ দিয়ে নেমে এল ঘোড়ার পিঠ থেকে, তিন গোয়েন্দার একেবারে সামনে।

শীতল কালো চোখ মেলে ছেলেদের দিকে তাকিয়ে রইল কিটি দর্শকদের করতালি থেমে এলে লাফিয়ে রিঙের বেড়া ডিঙাল ও, তিন গোয়েন্দার মুখোমুখি দাঁড়িয়ে ফিসফিস করে বলল, ‘গেইটর সোয়াম্প থেকে দূরে থেকো, নইলে…’ নইলে কী হবে মুখে না বলে হাত দিয়ে গলায় পোঁচ মেরে বুঝিয়ে দিল।

চার
‘এই শোনো, দাঁড়াও!’ চেঁচিয়ে উঠল রবিন।

কিন্তু ফিরল না কিটি। রিঙের উল্টো দিকের একটা গেট দিয়ে বেরিয়ে গেল।

‘আচ্ছা, হচ্ছেটা কী, বলো তো?’ মুসার প্রশ্ন।

‘জানি না, তবে জানার চেষ্টা করতে যাচ্ছি। তুমি এখানে থাকো, বলে রবিনকে নিয়ে দর্শক বেরোনোর গেটের দিকে ছুটল কিশোর।

বেরিয়ে এসে কিটিকে কোথাও দেখল না। লাল রঙের চওড়া কানাওয়ালা হ্যাট পরা একজন ভাঁড়কে চোখে পড়ল রবিনের, ব্ল্যাক ডেভিলকে টেনে নিয়ে যাচ্ছে গোলাবাড়ির কাছে আস্তাবলে।

কিটির চেহারা ও পোশাকের বর্ণনা দিয়ে ওরকম কাউকে যেতে দেখেছে কিনা লোকটাকে জিজ্ঞেস করল কিশোর।

আঙুল তুলে গোলাঘরের পিছনের একটা মাঠ দেখাল ভাঁড়।

দূরের বনের দিকে একজন মানুষকে চলে যেতে দেখল কিশোর।

‘জলাভূমিতে যাচ্ছে,’ ভাঁড় জানাল। ‘ওর পিছু নিয়ে লাভ নেই।’

‘কেন?’ মাঠের ওপাশে বনের ভিতর কিটিকে চলে যেতে দেখছে কিশোর।

‘ধরতে পারবে না, তার কারণ,’ ভাঁড় জবাব দিল, ‘এখানকার জলাভূমির প্রতিটি ইঞ্চি ওর চেনা। কোথায় সাপ, কোথায় অ্যালিগেইটরের বাসা, কোথায় চোরাবালি, সব জানে। ওই জলাভূমিতে তোমরা পাঁচ মিনিটও টিকতে পারবে না।’

‘মনে হয় ঠিকই বলছে, কিশোর,’ রবিন বলল। ‘অন্ধকার হয়ে যাচ্ছে। কিটিকে খুঁজে পাব না আমরা।’

‘কিটিকে তারমানে আপনি ভাল করেই চেনেন?’ ভাঁড়কে জিজ্ঞেস করল কিশোর।

‘সারা জীবন এখানে কাটিয়েছি, চিনব না। ও, আমার নাম ডিক, ডিক টোম্যান।’

আচমকা বিরক্ত ভঙ্গিতে চেঁচিয়ে উঠল ব্ল্যাক ডেভিল। পিছনের পায়ে খাড়া হয়ে যেতে চাইছে। তাড়াতাড়ি ঘোড়াটাকে শান্ত করার চেষ্টা করল টোম্যান। ‘সরি, এখন আর কথা বলতে পারব না। ঘরে যাওয়ার জন্যে অস্থির হয়ে গেছে ও।’ মস্ত হ্যাটের কানা ছুঁয়ে মৃদু বাউ করল ভাঁড়। ঘোড়াটাকে টেনে নিয়ে গোলাঘরের দিকে চলে গেল।

মুসাও চলে এসেছে ততক্ষণে। কিশোর বলল, ‘গেইটর সোয়াম্পে কিছু একটা ঘটছে।’

‘কী ঘটছে?’ মুসার প্রশ্ন।

পঞ্চাশ ডলারের বিনিময়ে অ্যালিগেইটরটাকে সরিয়ে দেওয়ার চুক্তি করেছে মরিস, দু’রাত কাউকে জলাভূমিতে যেতে নিষেধ করেছে, এ কথা দুই সহকারীকে জানাল কিশোর। তারপর বলল, ‘মরিসের ব্যাপারে খোঁজখবর নিতে হবে। রবিন, তোমরা দুজন বিল ওয়াটমোরের ব্যাপারে জানার চেষ্টা করো। মরিসের সঙ্গে ওর সম্পর্কটা কী, বোঝা দরকার। আমি মরিসের খোঁজ নেব।’

.

পরের একটি ঘণ্টা বিভিন্ন জায়গায় খোঁজ নিল কিশোর। অনেককেই জিজ্ঞেস করল মরিস মরিসনকে চেনে কিনা। ফ্রগ’স পেনিনসুলার স্থানীয় কেউ তো চেনেই না, বাইরে থেকে রোডেও রাইডে অংশগ্রহণ করতে আসা কেউও চেনে না ওকে।

রবিন আর মুসা ওদিকে খুঁজে বেড়াচ্ছে গ্র্যান্ডস্ট্যান্ডে, সামিয়ানার ভিতর। অবশেষে রেজাল্ট বোর্ডের সামনে এসে বিলকে পেল, যেখানে ব্রঙ্কো-রাইডিঙে অংশগ্রহণকারীদের নামের তালিকা টানিয়ে দেয়া হয়েছে।

‘এই, বিল,’ ডাক দিল রবিন।

ফিরে তাকাল বিল। ‘ও, তোমরা।’

‘তোমার খবর কী?’ জানতে চাইল মুসা।

‘আর বোলো না,’ বিড়বিড় করল বিল। ‘দেখো না কী কাণ্ড করে রেখেছে!’

বোর্ডের দিকে তাকাল রবিন। প্রথম দুজন রাস্টি কালাহাল ও কিটি ওয়াটারম্যান। বিলের নাম বারো নম্বরে। রবিন জিজ্ঞেস করল, ‘তোমাকে এত নীচে নামাল কেন? ঘণ্টা না বাজানো পর্যন্ত তো টিকেই ছিলে।’

‘শুধু টিকে থাকলেই হয় না, আরও অনেক ব্যাপার আছে। ঘোড়ার পিঠে বসে থাকার ভঙ্গি, কতটা সাবলীল, কেমন ঘোড়া, এ রকম নানা জিনিস বিবেচনায় আনা হয়।’

‘তোমরা এখানে!’ তাড়াহুড়া করে ওদের কাছে এসে দাঁড়াল রাস্টি। ‘সোয়াম্পল্যান্ড গুডসে ফিরে যাচ্ছি আমরা। এখুনি যেতে হবে।’

‘আমাদের বয়েসীরা একটা বারবিকিউর ব্যবস্থা করেছে,’ মুসা জানাল। ‘দাওয়াতও পেয়েছি। যোগ দিতে চাচ্ছিলাম।’

‘আমার তো কোন তাড়া নেই,’ রাস্টি জবাব দিল। ‘কিন্তু অতিথিরা ক্লান্ত হয়ে পড়েছে। পন্টুন বোটে আমাদের সঙ্গে ফিশিং ক্যাম্পে না গেলে এখানে আটকে পড়বে তোমরা। যাওয়ার আর কোন ব্যবস্থা নেই। ‘

‘আমি ওদের পৌঁছে দিতে পারি,’ বিল বলল। ‘সোয়াম্পল্যান্ড গুডসে আমার একটা বোট বাঁধা আছে। কালাহান’স ফিশিং ক্যাম্পে যাবে তো ওরা? যাওয়ার সময় আমার পথেই পড়বে।’

‘বাড়ি কোথায় তোমার?’

‘ফ্রগ’স পেনিনসুলাতেই।’

‘গেইটর সোয়াম্প পাড়ি দিয়ে বোটে করে সোয়াম্পল্যান্ড গুডস হয়ে এসেছ?’ অবাক মনে হলো রাস্টিকে। ‘ফ্রগ’স পেনিনসুলা থেকে হেঁটেও তো এর অর্ধেক সময়ে এখানে চলে আসা যায়।’

জবাব দেয়ার আগে দ্বিধা করল বিল। ‘জলাভূমি দিয়ে বোটে চলাচল করতে আমার ভাল লাগে।’

সন্দিহান চোখে বিলের দিকে তাকিয়ে রইল রাস্টি। রবিন লক্ষ করল, অস্বস্তি বোধ করছে বিল। ওর কাছ থেকে তথ্য জানার সুযোগটা হাতছাড়া হয়ে যাওয়ার ভয়ে তাড়াতাড়ি বলল, ‘অনেক ধন্যবাদ তোমাকে, বিল। তোমার সঙ্গেই যাব আমরা। গেইটর সোয়াম্প হয়ে বোটে করে যাওয়াটা নিশ্চয়ই খুব মজার।’

‘যা-ই করো, মাঝরাতের আগে যাবে,’ রাস্টি বলল। ‘অ্যালিগেইটরটাকে সরানোর জন্য টাকা নিয়েছে মরিস। মাঝরাতের পর আর জলাভূমিতে থাকা চলবে না।’ পার্কিং লটের দিকে হাঁটতে শুরু করল ও।

‘বাঙ্ক-হাউসে গিয়ে চট করে গোসলটা সেরে আসি,’ বিল বলল। ‘বারবিকিউতে দেখা হবে তোমাদের সঙ্গে।’

বিল চলে গেলে রবিনের দিকে তাকাল মুসা। ‘মরিসের কথা বিলকে জিজ্ঞেস করলে না যে?’

‘করতে যাচ্ছিলাম। কিন্তু পরে ভাবলাম বিলের সন্দেহ হয়ে গেলে শেষে কোন প্রশ্নেরই জবাব দেবে না।’

মাথা ঝাঁকাল মুসা। ‘তা ঠিক।’

‘প্রথমে এখন কিশোরকে খুঁজে বের করতে হবে,’ রবিন বলল। ‘ও কী জানল, শুনি।’

গরুর খুপরিগুলোর কাছে পাওয়া গেল কিশোরকে। দুজন রোডেও শ্রমিকের সঙ্গে কথা বলছে। রবিন আর মুসাকে দেখে সরে এল কিশোর। ‘এখানে মরিস মরিসনকে কেউ চেনে না।’

বিলের সন্দেহজনক আচরণের কথা কিশোরকে জানাল রবিন। ‘আমার মনে হয় গেইটর সোয়াম্পে অবৈধ কিছু একটা করছে বিল আর মরিস মিলে।’

‘বেআইনীভাবে অ্যালিগেইটর শিকার করছে হয়তো,’ কিশোর বলল। ‘অ্যালিগেইটরের চামড়ার অনেক দাম, চোরাই বাজারে বিক্রি করে।’ চিন্তিত ভঙ্গিতে নীচের ঠোঁটে চিমটি কাটল ও। ‘জলাভূমিতে গিয়ে দেখা দরকার।’

‘আপাতত জলাভূমির কথা বাদ। বারবিকিউতে যাই, চলো,’ বলল মুসা।

.

সামিয়ানার পিছনে গনগনে অগ্নিকুণ্ড ঘিরে বসেছে বেশ কিছু তরুণ- তরুণী। রোডেও শ্রমিকরা খুঁটির মাথায় আলো জ্বেলে দিয়েছে। মস্ত দুটো সিকে গেঁথে গরুর আস্ত রান কয়লার আঁচে পুড়িয়ে কাবাব বানানো হচ্ছে। সুগন্ধ ভুরভুর করছে বাতাসে।

ডেপুটি শেরিফ গ্রেগ ক্যানারকে দেখা গেল ওখানে। পরনে এখন ইউনিফর্ম নেই। সাদা শার্ট, নীল জিনস আর কাউবয় বুট পরেছেন। কথা বলছেন মিস্টার গিবসনের সঙ্গে। কিশোরদের দেখে হাত নাড়লেন।

হাতে একটা ছোট সাইজের কাবাবের সিক নিয়ে দাঁড়িয়ে থাকতে দেখা গেল বিলকে। থেকে থেকেই সোনার মোহরটায় টোকা দিয়ে শূন্যে ছুঁড়ছে। ‘বুনো ষাঁড়কেও পরোয়া করি না আমি,’ বড়াই করছে ও। ‘কাল দেখো। ব্ল্যাক সাইক্লোনের পিঠে চড়ব।’

‘মিস্টার বার্নার তারমানে একজন স্পন্সর জোগাড় করে দিয়েছেন তোমাকে,’ বিলের কাছে গিয়ে দাঁড়াল কিশোর।

‘হ্যাঁ।’

মোহরটার দিকে ইঙ্গিত করে কিশোর বলল, ‘ওটা কী? তোমার সৌভাগ্যের প্রতীক?’

‘অ্যা? হ্যাঁ, সৌভাগ্যের প্রতীক।’ হাতের মুঠো বন্ধ করে মোহরটা লুকিয়ে ফেলল বিল, যাতে কিশোর আর দেখতে না পায়।

অন্ধকার ছায়া থেকে ক্যাম্পফায়ারের আলোয় বেরিয়ে এল লম্বা, টাকমাথা, কালো চশমা পরা একজন মানুষ। বিলকে বলল, ‘হ্যাঁ, লুকিয়ে ফেলো, খোয়া যাওয়ার আগেই।’

মোহরটা পকেটে ভরল বিল। কিশোরের সঙ্গে পরিচয় করিয়ে দিল, ‘ইনি আমার স্পন্সর, মিস্টার ফক্স ডেনভার।’

হাত বাড়িয়ে দিল কিশোর। কর্কশ হাতে কিশোরের হাতটা চেপে ধরে ডেনভার বলল, ‘মাছধরা আমার পেশা। রোডেওতে আসি বিনোদনের জন্যে। তোমরা বিলের বন্ধু নাকি?’

‘বলতে পারেন। অবশ্য আজই ওর সঙ্গে পরিচয় হলো।’

‘ও। তারমানে আমার মতই নতুন পরিচয়।’

‘হ্যাঁ,’ জবাবটা দিল রবিন। ‘সচরাচর এ রকম অপরিচিত রাইডারদেরকেই স্পন্সর করেন নাকি আপনি, সার?’

রবিনের প্রশ্ন শুনে হাসল ডেনভার। ‘না, তা করি না। তবে বিলকে দেখে মনে হলো, পারবে, তাই স্পন্সর করলাম। কেন, এ প্রশ্ন কেন?’

‘রবিন আসলে বলতে চাইছে বিলের বয়েস কম,’ কিশোর বলল। ‘আরও অভিজ্ঞ কাউকেই সাধারণত স্পন্সর করা হয় তো।’

‘আমার বয়েস কম কে বলল?’ রেগে গেল বিল। ‘আঠারো! কম হলো? এরচেয়ে কম বয়েসীদেরও স্পন্সর করা হয়। যোগ্যতাটাই আসল কথা।’

কিশোর-রবিন দুজনের কাঁধেই কঠিন হাতের চাপ লাগল হঠাৎ। ওরা দেখল মরিস মরিসন দুই হাতে ওদের কাঁধ ধরেছেন। ‘তোমাদের তো এখন ফিশিং ক্যাম্পে বিছানায় থাকার কথা।’

‘হ্যাল্লো, মিস্টার মরিসন।’ বলে রবিনের দিকে তাকাল কিশোর। ‘রবিন, এঁর কথাই তোমাকে বলেছিলাম, অ্যালিগেইটর শিকারি। মিস্টার মরিসন, ও আমার বন্ধু, রবিন।’ মুসার সঙ্গে পরিচয় করিয়ে দিতে মুখ ফেরাল ও। কিন্তু কাছাকাছি নেই মুসা। বেশ কিছুটা দূরে আগুনের একেবারে কাছ ঘেঁষে বসেছে, কাবাব ঝলসানো হচ্ছে যেখানে।

মরিসনের সঙ্গে হাত মেলাল রবিন। চট করে তাকাল একবার কিশোরের দিকে। ইঙ্গিতে বুঝিয়ে দিল, সকাল বেলা সোয়াম্পল্যান্ড গুডস জেনারেল স্টোরে এই লোকটার সঙ্গেই কথা হয়েছিল। ‘আমি তো ভাবলাম,’ রবিন বলল, ‘কী-ওয়েস্টে চলে গেছেন আপনি।’

চোখের পাতা সরু হয়ে এল মরিসের। মত বদলেছি।’

‘বিল ওয়াটমোরের সঙ্গে আপনার আগে থেকেই পরিচয় আছে মনে হচ্ছে?’ কিশোরের প্রশ্ন।

‘না, নেই।’ বিলের দিকে তাকাল মরিস। হাত বাড়িয়ে দিল। ‘হাই, বিল।’

ভুরু কুঁচকে গেল কিশোরের।

‘হাই!’ রবিন লক্ষ করল হাত মেলানোর সময় মরিসের কাটা আঙুলের দিকে তাকিয়ে আছে বিল, যেন আগে আর চোখে পড়েনি।

ব্যাপারটা মরিস লক্ষ করল বলে মনে হলো না। কিশোরের দিকে তাকাল। ‘কুইসটনে আমার বাড়ি, লেক ওকিশবির একটা ছোট্ট শহরে। এখানে এসেছি রোডেও দেখতে, আমার এক বন্ধু প্রতিযোগিতা করছে। টাকার প্রয়োজনে অ্যালিগেইটরটা সরানোর কাজ নিয়েছি, পঞ্চাশ ডলার।’ আবার কিশোর ও রবিনের কাঁধ চেপে ধরল ও। ‘কোন প্রশ্ন থাকলে করতে পারো।’

দুজনকে চুপ করে থাকতে দেখে হাত সরিয়ে নিল মরিস। হাঁটতে শুরু করল। পিছু নিতে গেল রবিন। বাধা দিল কিশোর।

‘এসব কী?’ জানতে চাইল ডেনভার।

‘আমিও তো বুঝতে পারছি না,’ রবিন জবাব দিল।

রোডেওর একজন বাদক একটা ট্রাকের পিছনে চেপে এসে হাজির হলো। হাতে একটা বেহালা। নাটকীয় ভঙ্গিতে বলল, ‘বন্ধুগণ, নাচতে এসো! যার যার জোড়া বেছে নাও!’

খুঁটির মাথায় আলো জ্বেলে ঘিরে দেয়া জায়গাটায় নাচার ব্যবস্থা করা হয়েছে। ওখানে জড় হয়েছে জনাবিশেক তরুণ-তরুণী

এক ফাঁকে কিশোরকে বলল রবিন, ‘বিল এমন ভান করল, যেন মরিসকে চেনেই না।‘

শুনে ফেলল বিল। ‘এই, কী বলছ?’

শুনেই যখন ফেলেছে আর গোপন করার কোন মানে হয় না। রবিন জিজ্ঞেস করল, ‘বিল, গেইটর সোয়াম্পে কী করছ তোমরা?’

‘মানে?’

‘মানে, কী করছ জানতে চাইছি।’

‘জেরা করছ কেন?’

পিছন থেকে ডেপুটি ক্যানার বলে উঠলেন, ‘করবেই তো। ওরা শখের গোয়েন্দা যে। এটাই তো ওদের কাজ।’

ভয় দেখা গেল বিলির চোখে। পিছিয়ে যেতে শুরু করল।

‘আরে! কোথায় যাচ্ছ?’ বিলকে ধরার জন্য হাত বাড়াল রবিন। আচমকা ঘুরে দৌড় দিল বিল। অগ্নিকুণ্ডের পাশ ঘুরে ওপাশের অন্ধকারে চলে গেল।

‘বিল! আরে এই বিল! দাঁড়াও! দাঁড়াও!’ রবিনও ছুটতে শুরু করল।

অগ্নিকুণ্ডের কাছে বসে নিশ্চিন্তে কাবাব চিবাচ্ছে মুসা। হাত ধরে একটানে ওকে তুলে নিল কিশোর। রবিনের পিছনে ছুটল দুজনে।

পাঁচ
অগ্নিকুণ্ডের অন্যপাশে চলে এসেছে, ঠিক এই সময় কারও জুতোয় হোঁচট খেয়ে হুমড়ি খেয়ে পড়ে গেল রবিন।

‘সরি!’ মাটি থেকে রবিনকে টেনে তুলল ফক্স ডেনভার। ‘লাগেনি তো?’

বিলকে আর দেখা যাচ্ছে না। চিন্তিত ভঙ্গিতে ডেনভারের দিকে তাকাল রবিন। ইচ্ছে করে ওকে বাধা দেয়নি তো ডেনভার? জুতো বাড়িয়ে দিয়েছিল, না সত্যিই এটা দুর্ঘটনা?

কাছে এসে দাঁড়াল কিশোর ও মুসা।

ফক্স ডেনভার চলে গেল।

‘চলো,’ রবিনকে বলল কিশোর, ‘ডেপুরি ক্যানারকে জানাই।’ বিকেলের পর থেকে যা যা ঘটেছে, সব ক্যানারকে খুলে বলল ওরা।

‘অদ্ভুত লাগছে,’ ক্যানার বললেন। ‘মরিস মরিসন কিংবা বিল ওয়াটমোর কাউকেই চিনি না আমি। হেডকোয়ার্টারের সঙ্গে যোগাযোগ করতে হবে। কিটির সঙ্গেও কথা বলা দরকার। কিন্তু ওকে পাওয়াই মুশকিল।’

‘বুল রাইডিঙে প্রতিযোগিতা করার জন্যে কাল বিকেলে কিটি আবার আসবে এখানে,’ কিশোর বলল।

‘ঠিক। কাল বিকেল পাঁচটায়। তখন ধরব ওকে। এখানেই তোমাদের সঙ্গে দেখা হবে আমার।

‘ঠিক আছে।’ কিশোর জিজ্ঞেস করল, ‘আচ্ছা, ব্যাংক ডাকাতরা যে বোটটাতে করে পালিয়েছে ভাবা হচ্ছে সেটার খোঁজ পেয়েছেন?’

‘নাহ্!’ ভ্রূকুটি করলেন ডেপুটি। ‘এখনও পাইনি। খোঁজা হচ্ছে।’

‘ডাকাতির টাকাও নিশ্চয় পাননি এখনও?’

‘না। মজার ব্যাপারটা হলো, একজন ডাকাতেরও লাশ পাওয়া যায়নি। বেমালুম হাওয়া। ঝড়ের সময় ঢেউয়ের টানে বহুদূরে চলে গিয়ে থাকতে পারে।’

‘আর টাকাগুলোও নিশ্চয় নষ্ট হয়ে গেছে পানিতে ভিজে,’ কিশোর বলল।

‘না, ওই একটা ব্যাপারে আমরা চিন্তিত নই।’

‘মানে?’

‘ওই টাকা পানিতে ভাসে না,’ রহস্যময় কণ্ঠে জবাব দিলেন ক্যানার। ঘড়ি দেখলেন। ‘আমাকে এখন যেতে হবে। গুড নাইট। হ্যাঁ, ডাকাতি নিয়ে তোমাদের মাথা না ঘামালেও চলবে। উন্নতমানের যন্ত্রপাতি আছে কোস্ট গার্ডের। টাকা, লাশ, সবই উদ্ধার করে ফেলবে।’

ডেপুটি চলে গেলে মুসা বলল, ‘আর আমার নাচতে ইচ্ছে করছে না। চলো, ক্যাম্পে যাই।’

‘নাচলে আর কোথায়? সারাক্ষণ তো বসে বসে মাংসই গিললে দেখলাম।’

‘যা-ই হোক, ভরা পেট নিয়ে নাচতে পারব না।’

‘কিন্তু নৌকা ছাড়া যাব কীভাবে?’ রবিনের প্রশ্ন। ‘বিল তো চলে গেছে।’

‘এখানে বসে থেকেই বা কী করব? সোয়াম্পল্যান্ড গুডসে যাই আগে, তারপর দেখি, কোনও ব্যবস্থা হয় কিনা।’

গোলাঘরের দিকে এগোল ওরা। ওদের দেখে ঘোড়া দুটো আর খচ্চরটাকে নিয়ে বেরিয়ে এল ডিক টোম্যান। হেসে বলল, ‘দেরি দেখে আমি তো ভাবলাম ঘোড়া ফেলেই চলে গেছ।’

.

শূন্য হাইওয়ে। আকাশের আধখানা চাঁদের আলোয় কোনমতে দৃষ্টিগোচর হচ্ছে রাস্তাটা। কিছুক্ষণ নীরবে পথ চলল ছেলেরা। কিশোর-রবিন চুপ। ওদের মনে গভীর ভাবনা। আর মুসা কথা বলারই সুযোগ পাচ্ছে না। খচ্চরটাকে সামলাতেই হিমশিম খাচ্ছে।

‘এমন যদি হয়, মরিস আর বিল গেইটর সোয়াম্পে কিছু পেয়েছে, যেটা জানতে দিতে চায় না কাউকে?’ অবশেষে কথা বলল কিশোর।

‘কী পাবে? ডাকাতির টাকা?’ মুসার প্রশ্ন।

‘ডেপুটি ক্যানার কি বলেছেন, মনে করো। তিনি বলেছেন, ডাকাতরা যা নিয়েছে সে-টাকা পানিতে ভাসে না।’

‘টাকা পানিতে ভাসে না! কথাটা কেমন অদ্ভুত, তাই না?’ রবিন বলল। ‘বিল আর মরিসের ব্যাপারটাও অদ্ভুত। হাত মেলানোর সময় এমন ভান করল, যেন একে অন্যকে চেনেই না। হয়তো সত্যিই চেনে না। আজ সকালে সোয়াম্পল্যান্ড গুডসে সাদা হ্যাট পরা যে লোকটাকে দেখেছি সে অন্য কেউও হতে পারে। চেহারা তো আর দেখিনি।’

‘হ্যাঁ, এটা একটা যুক্তি। আবার এমনও হতে পারে, বিল আর মরিস দুজনেই মিথ্যুক। আমাদের সামনে অভিনয় করেছে।’

‘তাহলে বলতে হয় মস্ত অভিনেতা ওরা।’

সোয়াম্পল্যান্ড গুডসে পৌঁছে দেখা গেল বোট আছে, কিন্তু সবগুলোকেই শিকল দিয়ে বেঁধে তালা লাগিয়ে রেখে চলে গেছেন ডিন ওয়াটারম্যান। তালা খোলা সম্ভব না।

কী করবে চিন্তা করতে লাগল ওরা। হঠাৎ তুড়ি বাজিয়ে মুসা বলল, ‘এসো আমার সঙ্গে।’

জেনালের স্টোরের পিছন দিয়ে ঘুরে ডিনের স্যালভিজ ইয়ার্ডে কিশোর ও রবিনকে নিয়ে এল ও। বিচিত্র চেহারার একটা জলযান দেখিয়ে হেসে বলল, ‘ওই যে আমাদের বাড়ি ফেরার বাহন।’

ভ্রূকুটি করল রবিন। ‘কী ওটা?’

‘প্যাডল বোট। সকাল বেলা ল্যাসো প্র্যাকটিস করার সময় দেখেছি।’

‘ইঞ্জিন কই?’

‘ইঞ্জিন নেই। সাইকেলের মত প্যাডল ঘুরিয়ে চালাতে হয়।’

‘কিন্তু এটাতে করে ফিশিং ক্যাম্পে পৌছতে তো অনন্তকাল লেগে যাবে।

‘উপায় কী? অনন্তকাল লাগলেও একটা সময় তো পৌঁছব। এখানে দাঁড়িয়ে থাকলে তো যাওয়াই হবে না।’

টেনে-হিঁচড়ে বোটটাকে ডকে নিয়ে এল ওরা। পানিতে নামিয়ে চড়ে বসল। একমাত্র সিটটায় বসল মুসা, যেটাতে বসে প্যাডল খোরাতে হয়। দুই পাশে হাঁটু মুড়ে বসল কিশোর ও রবিন, এমনভাবে যাতে বোটের ভারসাম্য বজায় থাকে। একটু এদিক ওদিক হলেই কাত হয়ে ডুবে যাওয়ার ভয় আছে।

ধীরে ধীরে প্যাডল ঘোরাতে লাগল মুসা। ঘণ্টায় এক মাইল গতিতে চলতে থাকল বোট।

’এই গামলায় করে মাঝরাতের আগে কোনমতেই ক্যাম্পে পৌঁছতে পারব না,’ রবিন বলল। ‘মরিস তো ওদিকে ঘোষণা দিয়ে রেখেছে, মাঝরাতের পর আর পানিতে থাকা যাবে না।

‘যাদের দিয়েছে দিয়েছে, আমাদের তো আর দেয়নি,’ হেসে বলল কিশোর। ‘ভাল বোট না পাওয়াতে এক হিসেবে ভালই হয়েছে। ওর সামনে পড়ে গেলে এত রাতে জলাভূমিতে থাকার একটা ছুতো দেখাতে পারব। বোট জোরে না চললে আমরা কী করব?’

প্যাডল ঘুরিয়ে বোটটা চালানো খুব পরিশ্রমের ব্যাপার। একা একটানা বেশিক্ষণ পারল না মুসা। পালা করে ঘোরাতে লাগল তিনজনে। ঘণ্টাখানেকের মধ্যেই ক্লান্ত হয়ে পড়ল সবাই।

‘রবিন, চালানো বন্ধ করলে কেন?’ মুসা জিজ্ঞেস করল।

‘পায়ের পেশিতে খিঁচ ধরে গেছে।’

‘তা বললে তো হবে না। ক্যাম্পে পৌঁছতে হলে চালাতেই হবে।’

‘আমার মনে হয় কাছাকাছি চলে এসেছি,’ কিশোর বলল।

ভারি দম নিল রবিন। আবার প্যাডল ঘোরানো শুরু করল।

‘এই, একটু থামো তো!’ আচমকা বলে উঠল মুসা। ‘ওই দেখো!’

বোটের একপাশে কালো আবছামত একটা দ্বীপ দেখা যাচ্ছে, কালো আকাশের পটভূমিতে একজোড়া সাইপ্রেস গাছও চোখে পড়ছে। ওগুলোর সামনে একটা ভুতুড়ে আলো আগেপিছে নড়ে বেড়াচ্ছে, যেন কোন দানবের চোখ।

‘মরিস নিশ্চয় অ্যালিগেইটর ধরতে বেরিয়েছে,’ রবিন বলল। ‘তার বোটের আলো।’

‘আশ্চর্য!’ তাকিয়ে আছে মুসা। ‘আলোটা পানির নীচে!’

‘শব্দ শুনছো!’ ফিসফিস করল রবিন। ‘মানুষ ওরকম শব্দ করে না!’

অদ্ভুত এক ধরনের ঘড়ঘড়ে শব্দ, যেন পানিতে ডুবে টেনে টেনে শ্বাস নিচ্ছে কেউ, নিতে কষ্ট হচ্ছে। এরই ফাঁকে ফাঁকে শোনা যাচ্ছে গুঞ্জনের মত শব্দ।

আলো আর এই শব্দ কীসের না দেখে যাবে না কিশোর। রবিনকে সেদিকে যেতে বলল।

প্যাডল ঘুরিয়ে আলোর দিকে এগোতে শুরু করল রবিন। ওরা চল্লিশ গজ দূরে থাকতে নিভে গেল আলোটা। কেবল আধখানা চাঁদের আলো পানির ওপর আভা সৃষ্টি করে রেখেছে।

‘খাইছে! বুদবুদ!’ আমচকা বলে উঠল মুসা। কণ্ঠের আতঙ্ক চাপা দিতে পারল না।

কিশোর আর রবিনও দেখল পানির নীচ থেকে ওঠা বুদবুদের একটা লম্বা সারি এগিয়ে আসছে বোটের দিকে।

‘কী ওটা?’ রবিনের প্রশ্ন।

‘যা-ই হোক,’ জবাব দিল কিশোর, ‘আমাদের বোটের নীচ দিয়ে যেতে চায়!’

‘অ্যালিগেইটর!’ গলা কাঁপছে মুসার। ‘আজ আর বাঁচব না! মরব সবাই! কোন্ কুক্ষণে যে এই প্যাডল বোটের কথা মাথায় এসেছিল…’ কথা শেষ হলো না ওর। বোটের তলায় প্রচণ্ড আঘাত হানল কীসে যেন। কাত হয়ে যাচ্ছে বোট।

ছয়
‘ঝাঁপ দাও, জলদি!’ চেঁচিয়ে উঠল কিশোর।

পুরো কাত হয়ে গেল বোট। একটা পাশ ডুবে গেল। জলাভূমির পানিতে ছিটকে পড়ল তিনজনে।

সঙ্গীদের সাঁতার কাটতে বলে যত দ্রুত সম্ভব দ্বীপের দিকে সাঁতরে চলল কিশোর।

সাঁতার কাটার সময় জোরে জোরে পানিতে লাথি মারছে মুসা। আশা, এতে যদি ঘাবড়ে গিয়ে কামড়ে ধরা থেকে বিরত থাকে অ্যালিগেইটরটা।

হঠাৎ ওর পায়ে কাদা ঠেকল। সোজা হয়ে দাঁড়ানো যায়। পানি মাত্র কয়েক ফুট গভীর ওখানে। পা টেনে টেনে হেঁটে এগোল দ্বীপের দিকে। তীরে উঠে দুটো গাছের একটাতে উঠে পড়ল ও। প্রায় টেনে- হিঁচড়ে কিশোর আর রবিনকে তুলে নিল গাছের ডালে। পরিশ্রমে কাহিল হয়ে গেছে।

অ্যালিগেইটরটা কী করছে এতক্ষণে দেখার সুযোগ পেল ওরা। কিন্তু কোথাও চোখে পড়ল না ওটাকে। রহস্যময় সেই আলোও অদৃশ্য।

‘কী করব এখন?’ রবিনের প্রশ্ন।

‘আপাতত একটা আশ্রয় তো পেলাম,’ কিশোর বলল। ‘রাতটা গাছে বসেই কাটাতে হবে। সকাল না হলে আর কিছুই করার নেই।’

কাণ্ডে হেলান দিয়ে গাছের ডালে যতটা সম্ভব আরামে বসার চেষ্টা করল ওরা। সীমাহীন ক্লান্তি। মশার কামড় আর নিশাচর ইগ্রেটের ডাককে উপেক্ষা করে বাকি রাতটা ঘুমিয়ে কাটাল।

সকাল বেলা পাঁজরে খোঁচা খেয়ে ঘুম ভাঙল রবিনের। চোখ মেলে দেখে তীর ঘেঁষে ভেসে রয়েছে পন্টুন বোটটা। একটা মাছধরার ছিপ দিয়ে ওকে খোঁচা দিচ্ছে হ্যারিস স্মিথ।

‘ওখানে কী করছ তোমরা?’ হ্যারিস জিজ্ঞেস করল। ‘এদিকে দুশ্চিন্তায় পাগল হওয়ার জোগাড় আমাদের।’

‘আমাদের খুঁজে বের করলেন কী করে?’ মুসা জানতে চাইল।

‘ওখান থেকেই দেখলাম, গাছে বসে আছো, ছিপের মাথা দিয়ে একশো গজ দূরের দ্বীপটা দেখাল হ্যারিস। খুঁটির ওপর বসানো সারি সারি কেবিন।

‘ফিশিং ক্যাম্প?’ চেঁচিয়ে উঠল রবিন। ‘তারমানে টুইন সাইপ্রেস- কী-তে উঠেছি আমরা!

গাছ থেকে নেমে বোটে উঠল ছেলেরা।

একটা এরোপ্লেনের শব্দ কানে এল। ওদের মাথার ওপর দিয়ে উড়ে গেল রাস্টির হাইড্রোপ্লেন।

‘ভোর থেকে তোমাদের খুঁজে বেড়াচ্ছে রাস্টি।’ বোটের ইঞ্জিন স্টার্ট দিতে দিতে হ্যারিস বলল, ‘তোমরা ভাল আছো জানিয়ে ওকে নিশ্চিন্ত করা দরকার।’ প্লেনের উদ্দেশে হাত নাড়ল ও।

.

কেবিনে ফিরে প্রথমেই ভালমত সাবান দিয়ে ডলে গোসল করে নিল তিন গোয়েন্দা। শুকনো কাপড় পরল। মুখে, হাতে অজস্র মশার কামড়ের দাগ। শরীরের যেখানেই খোলা পেয়েছে, কামড়েছে।

‘খাইছে! মশা তো না, ড্রাকুলার খালাতো ভাই!’ লোশন লাগাতে লাগাতে বলল মুসা। ‘ঝাঁক বেঁধে এসে নিশ্চয় ঝাঁপিয়ে পড়েছিল।’

কেবিনের দরজা দিয়ে মাথা ঢুকিয়ে দিল রাস্টি। ‘যাক, ভালই আছো তাহলে।’

‘একে কি ভাল থাকা বলেন?’ মশার কামড় খাওয়া একটা হাত বাড়িয়ে দিল মুসা। অসংখ্য গোটার মত ফুলে উঠেছে কামড়গুলো।

হাসিমুখে ঘরে ঢুকল রাস্টি। গতকাল ও চলে আসার পর থেকে যা যা ঘটেছে সব খুলে বলল কিশোর। ওরা গোয়েন্দা, এটা শোনার পর বিল কীভাবে পালিয়েছিল, জানাল।

‘জলাভূমিতে যে রহস্যময় আলো দেখেছি, সেটার কথা বলবে না?’ ভুরু নাচাল মুসা।

রাস্টি শুনে বলল, ‘চোখের ভুল হতে পারে। ‘ঢেউয়ের মধ্যে চাঁদের আলোকেই অন্য আলো ভেবেছ। কিন্তু আমি ভাবছি অ্যালিগেইটরটার কথা। কাল রাতে তো তোমরা ওটার বাসার কাছে যাওনি। তাহলে হামলা করল কেন?’

‘নিশ্চয় ওটা কিটির পোষা অ্যালিগেইটর,’ মুসা বলল। ‘ওর কথা শোনে। কিটিই ওটাকে আমাদের ওপর লেলিয়ে দিয়েছিল।’

‘উঁহুঁ, আমি মানতে পারলাম না,’ চিন্তিত ভঙ্গিতে বলল রাস্টি। ‘এক কাজ করি। বিগ সাইপ্রেস সোয়াম্পে আমার এক বন্ধু আছে, সরীসৃপ বিশেষজ্ঞ। অ্যালিগেইটরটার রহস্যময় আচরণের কারণ কেউ যদি জানাতে পারে, সে-ই পারবে।’

‘কথা বলতে হলে তো ওখানে যেতে হবে আপনাকে,’ রবিন বলল। ‘রোডেওর কী হবে? আজ রাতে প্রতিযোগিতায় অংশ নেবেন না?’

‘চলে আসব সময়মত।’

‘আমি যদি আপনার সাথে যাই, কোন অসুবিধে আছে?’ কিশোর বলল।

‘না, অসুবিধে কীসের? চলো।’

‘হাত গুটিয়ে বসে থাকার চেয়ে, আমি আর মুসা গিয়ে বরং যেখানে আমাদের প্যাডলবোট ডুবেছে সে-জায়গাটা দেখে আসি,’ রবিন বলল। ‘দিনের আলোয় দেখলে আসলে কী ঘটেছিল হয়তো বুঝতে পারব।’

‘হ্যাঁ, তা-ই করো,’ কিশোর বলল।

‘একটা বোট লাগবে,’ মুসা বলল। ‘সোয়াম্পল্যান্ড গুডস থেকে ভাড়া নিতে পারি।’

‘হ্যাঁ।’ পায়ের পেশি ডলল রবিন। ‘কাল রাতে প্যাডেল মারতে মারতে জীবন শেষ। জীবনে আর ওই গামলা চালাতে রাজি হবো না আমি।’

কেবিন থেকে একসঙ্গে বেরিয়ে এল চারজনে। হাইড্রোপ্লেনের দিকে এগোচ্ছে ওরা, এ সময় কফির মগ হাতে দৌড়ে এলেন গুজ বার্নার। ‘আবার নাকি তোমরা অ্যালিগেইটরের খপ্পরে পড়েছিলে?’

‘হ্যাঁ, সার,’ কনুইয়ের নীচে চুলকাতে চুলকাতে জবাব দিল মুসা। ‘একদল ড্রাকুলার খপ্পরেও পড়েছিলাম।’

বুঝতে না পেরে হাঁ করে তাকিয়ে রইলেন বার্নার।

‘বুঝলেন না, সার? মশা, মশা। রক্তচোষা ড্রাকুলার চেয়ে খারাপ। দেখুন না, হাতের কী অবস্থা করেছে।’

‘জলাভূমিতে বাইরে রাত কাটালে কী হয়, শিক্ষা তাহলে হয়েছে, ‘ তীক্ষ্ণ হলো বার্নারের কণ্ঠ।

স্থির দৃষ্টিতে ওঁর দিকে তাকিয়ে আছে কিশোর। সেটা লক্ষ নরম হলো বার্নারের চেহারার কঠোরতা। হাসি ফুটিয়ে বললেন, ‘আজ রাতে নিশ্চয় অ্যালিগেইটরটা ধরে ফেলতে পারবে মরিস। তখন সবাই আমরা নিরাপদ।’

মিস্টার মরিসন কোথায়?’ জিজ্ঞেস করল রবিন। ‘কাল সারারাত তো বাইরেই কাটালাম। ওঁর ছায়াও দেখলাম না।’

‘হয়তো তোমাদের ওদিকটায় যায়নি। অন্য জায়গায় খোঁজাখুঁজি করেছে।’ রাস্টির দিকে তাকালেন বার্নার। ‘কোথায় যাচ্ছেন আপনারা?’

‘বিগ সাইপ্রেস সোয়াম্প।’

‘ওখানে কী?’

‘অ্যালিগেইটরের খামার।’

মুহূর্তের জন্য বার্নারের মুখে ছায়া নামতে দেখল কিশোর। পরক্ষণে হাসিটা ফিরে এল। ঠিক আছে, যান। ভাল থাকবেন।’ হ্যাটের কানা দু’আঙুলে টিপে ধরে সামান্য মাথা নোয়ালেন তিনি, তারপর কেবিনের দিকে রওনা হলেন তিনি।

মিনিটখানেক পর আকাশে উঠল রাস্টির বিমান। উত্তর দিকে উড়ে গেল।

হ্যারিসের খোঁজে কেবিনগুলোর দিকে এগোল রবিন ও মুসা। বার্নারের কেবিনের জানালার পাশ দিয়ে যাওয়ার সময় কথা কানে আসতে থমকে দাঁড়াল রবিন। হাত ধরে টেনে থামাল মুসাকে। শর্টওয়েভ রেডিওতে কথা বলছেন বার্নার, ‘ঘণ্টাখানেকের মধ্যেই পৌঁছে যাবে ওরা।’

‘ঠিক আছে,’ জবাব শোনা গেল। ‘কী করা যায় দেখছি।’ স্পিকারের খড়খড় শব্দের কারণে কণ্ঠস্বরটা চেনা গেল না। রেডিওর সুইচ অফ করে দিলেন বার্নার।

দ্রুত জানালার কাছ থেকে সরে এল রবিন ও মুসা।

প্রধান কেবিনটায় পাওয়া গেল হ্যারিসকে। বড়শি মেরামত করছে। বলল, ট্রাউট মাছ ধরতে যাবে। রবিন ওদেরকে সোয়াম্পল্যান্ড গুডসে দিয়ে আসার কথা বলায় মুখ গোমড়া করে ফেলল।

বার্নারের রেডিওটার কথা হ্যারিসকে জানাল রবিন।

পাত্তাই দিল না হ্যারিস। ‘এখানে অনেকের কাছেই ওরকম রেডিও আছে। জলাভূমিতে আমরা রেডিও ছাড়া অচল। বাইরের পৃথিবীর সঙ্গে যোগাযোগের একমাত্র ব্যবস্থা। আমার কাছেও একটা আছে। তারমানে কি আমাকেও সন্দেহ করবে?’

এর কাছ থেকে কোন সাহায্য পাওয়া যাবে না বুঝে চুপ হয়ে গেল রবিন।

মুসা অনুরোধ করল, ‘গতরাতে আমাদের বোট যেখানে ডুবেছিল, সেখানটা একটু হয়ে যেতে পারবেন? সোয়াম্পল্যান্ড গুডসে যাওয়ার পথেই তো পড়ে।’

মুখটা গোমড়াই করে রাখল হ্যারিস, তবে ‘পারব না’ বলল না।

.

দিনের আলোয় জলাভূমিটাকে রাতের মত অত ভয়ঙ্কর লাগছে না। প্যাডল বোটটাকে পানিতে কাত হয়ে থাকতে দেখল রবিন ও মুসা। পানি কম এখানে। একটা কোণা পানির ওপর বেরিয়ে আছে।

‘ডিনের জিনিস, ওঁকে ফেরত দেয়া উচিত,’ রবিন বলল। পানিতে নামতে হতে পারে ভেবে সাঁতারের পোশাক পরেই এসেছে। তার ওপরে শার্টপ্যান্ট পরেছে। সেগুলো খুলতে শুরু করল।

‘সত্যিই তুমি নামবে ওখানে?’ উদ্বিগ্ন কণ্ঠে বলল হ্যারিস। ‘কে জানে ওই ঘোলা পানির নীচে কী আছে!’

‘যা-ই থাক, আমি নামব। আপনারা আমার ওপর চোখ রাখুন, না দেখলে জানাবেন, সঙ্গে সঙ্গে উঠে চলে আসব।’

পন্টুন বোটের গলুইয়ের কাছ দিয়ে পানিতে নেমে গেল রবিন। পানি কম। পায়ের পাতা সোজা করে দাঁড়ালে আঙুল দিয়ে তলার মাটি স্পর্শ করা যায়। ডুবে থাকা বোটটার কাছে এসে দাঁড়াল ও। ফাইবারগ্লাসে তৈরি খোলসের তলায় হাত বুলিয়ে দেখতে লাগল কিছু আছে কিনা। হঠাৎ বলে উঠল, ‘আরে, বোটের নীচে একটা বিরাট ফুটো!’

‘আমি তো আগেই বলেছি, অ্যালিগেইটরের কাজ,’ পন্টুন বোটে দাঁড়ানো হ্যারিস বলল। ‘থুতনি দিয়ে গুঁতো মেরেছে।’

‘থুতনি দিয়ে গুঁতো মেরে বোট ফুটো করেছে?’ বিশ্বাস করতে পারছে না মুসা। ‘আসলে দাঁত দিয়ে কামড়ে বলতে চাইছেন। ‘

‘অ্যালিগেইটরের যে কি ক্ষমতা, তুমি জানো না…’

চেঁচিয়ে উঠল রবিন, ‘ফুটোর ভিতরে কী যেন আটকে রয়েছে। খুব শক্ত করে আটকানো।’

টানাটানি করে জিনিসটা খুলে নিয়ে এল ও। মুসার হাতে দিল। তারপর উঠে এল পন্টুন বোটে।

জিনিসটার দিকে অবাক চোখে তাকিয়ে আছে মুসা ও হ্যারিস। ‘এই হলো কাল রাতের ভুতুরে আলোর রহস্য,’ হাসিমুখে বলল রবিন।

জিনিসটা একটা হেভি-ডিউটি ওয়াটারপ্রুফ টর্চলাইট। গায়ে স্টিকার লাগানো। তাতে লেখা : প্রপার্টি অভ সোয়াম্পল্যান্ড গুডস।

সাত
সোয়াম্পল্যান্ড গুডস সরগরম। বিকেল বেলা রোডেও, তাই সকালটাই রোডেওতে আসা টুরিস্টদের কেনাকাটার সময়। রবিন আর মুসাকে দেখেই ভুরু কুঁচকে গেল ডিন ওয়াটারম্যানের। মুখ ঘুরিয়ে ফেললেন। খরিদ্দারদের দিকে বেশি বেশি নজর দিতে লাগলেন। ছেলেরা বুঝল, ওদের এড়াতে চাইছেন তিনি

দোকানে যখন আর একজন খরিদ্দারও রইল না, কথা বলার সুযোগ পেল রবিন, ‘একটা এয়ারবোট ভাড়া করতে চাই।’

‘বোট নেই।’

কিন্তু কাউন্টারের পিছনের হুকে দুটো চাবি ঝুলতে দেখল রবিন। ‘কিছু হয়েছে, মিস্টার ওয়াটারম্যান?’

একটা মুহূর্ত রবিনের দিকে তাকিয়ে রইলেন ওয়াটারম্যান। ‘তোমার বাপ-দাদার কবরের ওপর কেউ হাঁটাহাঁটি করলে, কবর মাড়ালে, কেমন লাগবে তোমার?’

ডিন কী বলতে চাইছেন বুঝে গেল রবিন। ‘ও, তাহলে কিটি এসে বলে গেছে টুইন সাইপ্রেস-কী’তে আটকা পড়েছিলাম আমরা?

‘আটকা পড়েছিলে? কিন্তু কিটি তো বলল সাঁতরে গিয়ে ওই দ্বীপে উঠেছ তোমরা। খোঁজাখুঁজি করেছ।’

‘ঠিক বলেনি।’

‘ওই দ্বীপটাতে আমার দাদার কবর। আমাদের কাছে দ্বীপটা মহাপবিত্র। কাল রাতে ওখানকার একটা সাইপ্রেস গাছে রাত কাটিয়েছ তোমরা।’

‘কাটানোর প্রয়োজন পড়ত না, যদি কিটি আমাদের প্যাডল বোটটা ডুবিয়ে না দিত!’ মুসা আর চুপ থাকতে পারল না।

দ্বিধায় পড়ে গেলেন ওয়াটারম্যান। ‘জাঙ্কইয়ার্ডে যেটা ফেলে রেখেছিলাম সেটার কথা বলছ?’

‘হ্যাঁ। না বলে নিয়েছি, সরি।’

‘কিটি ওরকম কাজ করবে না।’

‘তাহলে বোটের তলায় এটা এল কীভাবে?’ টর্চটা বের করে কাউন্টারে রাখল রবিন। ‘আটকে ছিল।’ টর্চে লাগানো লেবেলটা দেখাল ডিনকে।

‘গতকাল থেকেই টর্চটা খুঁজে পাচ্ছি না।’ চোয়াল ডললেন ওয়াটারম্যান। ‘মনে হচ্ছে কিটি আমাকে সব কথা বলেনি। ‘

‘ও এখন কোথায়?’ জানতে চাইল রবিন।

‘সকাল বেলা এসে কিছু জিনিসপত্র বেঁধেছেঁদে নিয়ে গেল। বলল, কয়েকদিন গেইটর সোয়াম্পে থাকবে। পাহারা দেবে। টুরিস্টরা ঘুরতে বেরিয়ে যাতে টুইন সাইপ্রেস-কী’তে উঠে পড়তে না পারে।’

‘কিটির সঙ্গে কথা বলতে পারলে ভাল হতো। কোথায় পাওয়া যাবে ওকে?’

কী যেন ভাবলেন ওয়াটারম্যান। দ্বিধা করতে করতে শেষে বলেই ফেললেন, ‘গেইটর সোয়াম্পের পুব ধারে একটা পরিত্যক্ত শিকারির ছাউনিতে ক্যাম্প করে থাকে ও। ওখানে গেলে দেখা হতে পারে।’

‘যাব কীভাবে?’ মুসার প্রশ্ন।

‘বোটে করে।’ এতক্ষণে হাসি ফুটল ওয়াটারম্যানের মুখে। ‘অবশ্যই একটা বোট ভাড়া দেব তোমাদেরকে।’

পাঁচ মিনিট পর এয়ারবোটের চালকের আসনে দেখা গেল মুসাকে। কীভাবে চালাতে হয় বুঝিয়ে দিচ্ছেন ওয়াটারম্যান।

ইগনিশন কী’তে মোচড় দিল মুসা। ঘুরতে আরম্ভ করল পিছনে লাগানো বিশাল ফ্যানটা। প্রবল বাতাসের চাপে বোটের পিছনের ঘাস প্রায় শুয়ে পড়ল পানির ওপর। ইঞ্জিনের প্রচণ্ড শব্দ সহ্য করতে না পেরে কানে হাতচাপা দিল রবিন।

বোটের দড়ি খুলে দিলেন ওয়াটারম্যান।

‘রবিন, হাত সরাও!’ চেঁচিয়ে বলল মুসা। ‘শিকারির ছাউনিতে কীভাবে যেতে হবে, বুঝে নিয়েছ?’

ওয়াটারম্যানের এঁকে দেয়া নকশাটা দেখাল রবিন। ইঙ্গিতে বোঝাল কোনদিকে যেতে হবে।

পূর্ব দিকে রওনা হলো মুসা।

ঘন হয়ে জন্মানো উঁচু ঘাস আর জলজ উদ্ভিদের মধ্যে পথ করে মাত্র কয়েক ইঞ্চি পানির ওপর দিয়েও যেভাবে ছুটে চলে এয়ারবোট, দেখে বিস্মিত হতে হয়।

জায়গামত পৌঁছতে বেশি সময় লাগল না। ইঞ্জিনের শব্দকে ছাপিয়ে চিৎকার করে বলল রবিন, ‘পরের ওই বাঁকটা পেরোলেই দেখা যাবে।’

সত্যিই দেখা গেল। দূর থেকেই কাঠের তৈরি ছাউনিটা চোখে পড়ল ওদের। টিনের চালায় মরচে পড়া। ডেবে গেছে। জানালার পর্দাগুলো ছেঁড়া। পরিত্যক্ত, বোঝাই যায়।

‘লম্বা ঘাসের মধ্যে বোট লুকিয়ে বনের ভিতর দিয়ে হেঁটে যেতে পারি আমরা,’ মুসা বলল। তাহলে কারও চোখে পড়ব না।’

‘ঠিক বলেছো,’ রবিনও একমত।

ইঞ্জিন বন্ধ করে দিল মুসা। একটা ম্যানগ্রোভ গাছের সঙ্গে বোটের দড়ি বাঁধল। নেমে পড়ল মাটিতে। ম্যানগ্রোভ জঙ্গলের ভিতর দিয়ে হেঁটে চলল দুজনে। মাটি এখানে মোটামুটি শক্ত। পা ডাবছে না তেমন।

কিছুদূর গিয়ে হাত তুলে মুসাকে থামতে ইশারা করল রবিন। দুটো গাছের মাঝখানের ফাঁক দিয়ে স্পষ্ট দেখতে পাচ্ছে এখন ছাউনিটা। নীরব। নির্জন। কিটি বা অন্য কোন মানুষের ছায়াও চোখে পড়ছে না।

‘তুমি এখানে থাকো,’ রবিন বলল। ‘কেউ এলে সঙ্কেত দিয়ে আমাকে জানাবে।’

প্রায় হামাগুড়ি দিয়ে ছাউনির পিছনে একটা জানালার কাছে চলে এল ও। সাবধানে মাথা তুলে জানালা দিয়ে উঁকি দিল। ভিতরে অন্ধকার। কেউ নেই। জানালা টপকে ভিতরে ঢুকল ও।

বাতাস ভেজা। ফাঙ্গাসের ভাপসা গন্ধ। মাছি ভনভন করছে। খোলা জানালাটা দিয়ে ক্রমাগত ঢুকছে-বেরোচ্ছে মাছিগুলো। মেঝেতে খড়ের একটা গদি পাতা। পাশে এক জগ পানি। চোখে আলো সয়ে এলে ঘরের কোণে একটা প্লাস্টিকের বস্তা চোখে পড়ল ওর।

বস্তার ভিতর রয়েছে একটা স্নরকেল, একটা সুইম মাস্ক, আর একটা ছোট যন্ত্র। একটা হাতল আর একটা ডায়াল লাগানো রয়েছে যন্ত্রটায়। ডায়াল ঘোরাতেই গুঞ্জন করে উঠল। সুইম মাস্কের ধাতব ধারগুলোর কাছে যন্ত্রটা আনতেই গুঞ্জনটা অনেক বেড়ে গেল।

‘মেটাল ডিটেক্টর!’ বিড়বিড় করল রবিন। মনে পড়ল, আগের রাতে প্যাডল বোটে বসে জলাভূমিতে অনেকটা এ রকম গুঞ্জন কানে এসেছিল। আরও একটা শব্দের কথা মনে পড়ল। ঘড়ঘড়ে শ্বাস টানার শব্দ।

কলটার ওপর হাত রেখে আপনমনেই হাসল রবিন। অদ্ভুত ওই শ্বাস টানার শব্দ কীসের ছিল, বুঝতে পারছে। মুখে সুরকেল লাগিয়ে পানিতে ডুব দিয়েছিল কেউ। টর্চের আলোয় মেটাল ডিটেক্টরের সাহায্যে পানির নীচে কিছু খুঁজে বেড়াচ্ছিল লোকটা।

হঠাৎ ডেকে উঠল একটা বুনো হাঁস। কান খাড়া করল রবিন।

মুসার সঙ্কেত। কাউকে আসতে দেখেছে ও।

সামনের একটা জানালার কাছে এসে দাঁড়াল রবিন। পর্দার ফাঁক দিয়ে দেখল একটা ক্যানু এসে তীরে ভিড়েছে। ভোজালীর মত মস্ত একটা ছুরি হাতে ছাউনির দিকে এগিয়ে আসছে কিটি।

তিন লাফে পিছনের খোলা জানালাটার কাছে চলে এল রবিন। নিঃশব্দে জানালা ডিঙিয়ে বেরিয়েই শুয়ে পড়ল মাটিতে। গড়িয়ে গড়িয়ে চলে গেল মাটির একটা ডিবির কাছে। ঢিবিটার গোড়ায় পানি জমে আছে। ভিজে গেল কাপড়। কাদায় মাখামাখি শরীর। তবে কিটির অলক্ষে পালিয়ে আসতে পেরেছে এটাই স্বস্তি।

কেবিনের বেশ কিছুটা দূর দিয়ে ঘুরে মুসার কাছে চলে এল ও।

‘ভিতরে ঢুকেছে কিটি, ফিসফিস করে মুসা বলল। ‘কী দেখলে?’

‘একটা স্নরকেল, একটা সুইম মাস্ক আর একটা মেটাল ডিটেক্টর। কাল রাতে অ্যালিগেইটর গুঁতো মেরে আমাদের বোট ডোবায়নি। মানুষই ডুবিয়েছে। কিটিও হতে পারে। ওসব যন্ত্রপাতি দিয়ে পানির নীচে কিছু খুঁজে বেড়াচ্ছিল ও।’

‘কী খুঁজছিল?’ মুসার প্রশ্ন।

মাথা নাড়ল রবিন। ‘জানি না।’

মরচে পড়া কব্জার ক্যাঁচকোঁচ শব্দ তুলে খুলে গেল ছাউনির দরজা। বেরিয়ে এল কিটি। হাতে স্নরকেল, মাস্ক আর মেটাল ডিটেক্টর।

ঘন ঝোপের আড়ালে লুকিয়ে পড়ল মুসা ও রবিন। আড়াল থেকে দেখতে লাগল।

ক্যানুটার কাছে হেঁটে গেল কিটি। দুজনকে অবাক করে দিয়ে মেটাল ডিটেক্টরটা আছড়ে ভেঙে ছুঁড়ে ফেলল খাঁড়ির মাঝখানে পানিতে। ভোজালী দিয়ে টুকরো টুকরো করে কাটল স্নরকেল আর মাস্কটা। তারপর ক্যানুতে চেপে চলে গেল।

আরও কিছুক্ষণ চুপ করে রইল দুজনে। অবশেষে কথা বলল মুসা, ‘জিনিসগুলো ওরকম করে ভাঙল কেন? প্রমাণ নষ্ট করল?’

‘না। প্রমাণ নষ্ট করতে চাইলে ওগুলো কেটেকুটে ছাউনির কাছে ফেলে যেত না। কিশোর থাকলে এখন ভাল হতো। ও হয়তো বুঝতে পারত।’

‘এতক্ষণে নিশ্চয় ফিরে এসেছে। চলো, যাই।’

ফিশিং ক্যাম্পে ফিরতেই ছুটে এল উত্তেজিত হ্যারিস। ‘এইমাত্র রেডিওর স্থানীয় সংবাদে খবর শুনলাম বিগ সাইপ্রেস সোয়াম্পে একটা হাইড্রোপ্লেন ক্র্যাশ ল্যান্ডিং করেছে।’

চমকে গেল রবিন। ‘রাস্টি!’

‘কী হয়েছিল?’ ডকে এসে হাজির হয়েছেন গুজ বার্নার।

‘বিগ সাইপ্রেস সোয়াম্পে ক্র্যাশ ল্যান্ডিং, হ্যারিস জানাল। ‘আমার মনে হয় রাস্টির প্লেনটাই।’

‘তাই নাকি!’ চোখ বড় বড় হয়ে গেছে বার্নারের।

‘থাক, আর ভাল সাজার দরকার নেই!’ চেঁচিয়ে উঠল মুসা। ‘কিছুক্ষণ আগে আপনিই ওদের যাওয়ার খবরটা রেডিওতে জানিয়ে দিয়েছিলেন। আপনি বলেননি, ঘণ্টাখানেকের মধ্যেই ওখানে পৌঁছে যাবে ওরা? বেশ, কী করা যায় দেখছি।’

হাসলেন বার্নার। ‘বলেছি। এক বন্ধুকে। আমার দুটো ঘোড়া বিক্রি করব। ওগুলোর জন্যে খদ্দের ঠিক করেছে। ঘণ্টাখানেকের মধ্যে পৌছে যাবে ‘ওরা’ বলে ঘোড়াগুলোর কথা বুঝিয়েছি।’

‘আপনার বন্ধুর নাম কী?’

বার্নারকে বিব্রত হতে দেখে বাধা দিল হ্যারিস, ‘দেখো, মুসা, আমার অতিথিদের অভিযুক্ত করে কথা বলার কোন অধিকার তোমার নেই!’

হ্যারিসের দিকে ভুরু কুঁচকে তাকাল মুসা। কড়া একটা জবাব দিতে যাচ্ছিল, এ সময় মেইন কেবিন থেকে বেরিয়ে এল টনি ওয়াকার। ‘হ্যারিস, রেডিওতে রাস্টি তোমাকে ডাকছে।’

হ্যারিসের সঙ্গে এল মুসা ও রবিন। রিসিভারের সুইচ অন করে হ্যারিস বলল, ‘রাস্টি, সত্যিই আপনার সঙ্গে কথা বলছি তো?’

‘আমি না, আমার ভূতের সঙ্গে বলছ,’ হেসে জবাব দিল রাস্টি। ‘ফ্রগ’স পেনিনসুলার পুলিশ স্টেশনে আছি আমি আর কিশোর। ভালই আছি। রবিনদেরকে চিন্তা করতে মানা কোরো।’

থাবা দিয়ে হ্যারিসের হাত থেকে রিসিভারটা কেড়ে নিল রবিন ‘কিশোর! কী হয়েছিল?’

‘স্যাবটাজ। আরেকটু হলেই গেছিলাম,’ রেডিওতে ভেসে এল কিশোরের কণ্ঠ। ‘প্লেনের তেলের লাইন নষ্ট করে দেয়া হয়েছে। মরতে মরতে বেঁচেছি। ফিরে আসি। সামনাসামনি সব খুলে বলব।’

‘কিছু জেনেছ?’

জেনেছি। চমকে দেয়ার মত খবর। মরিস মরিসন এখানে অ্যালিগেইটরের খামারে চাকরি করত। ক্যাশবাক্স থেকে টাকা চুরি করার অপরাধে ওকে বের করে দিয়েছেন রাস্টির বন্ধু খামারের মালিক মিস্টার ব্রেক জনসন। খামার থেকে তাঁর সবচেয়ে বড় অ্যালিগেইটরটা ডিমসহ গায়েব হয়ে গেছে। রবিন, আমার ধারণা, গেইটর সোয়াম্পের অ্যালিগেইটরটা সেই চুরি যাওয়া অ্যালিগেইটর। খামার থেকে নিয়ে গিয়ে জলাভূমিতে ছেড়ে দেয়া হয়েছে।’

‘কিশোর, আমাদের এখানেও খবর আছে। কিটির ব্যাপারে খোঁজ-খবর নিয়েছি। তোমরা কখন আসছো?’

‘ঘণ্টাখানেকের মধ্যেই। গাড়িতে করে সোজা রোডেও গ্রাউন্ডে চলে যাব। হাইড্রোপ্লেনটা মেরামত করার দায়িত্ব নিয়েছেন মিস্টার জনসন। আগামীকাল তিনি নিজেই ফিশিং ক্যাম্পে পৌঁছে দেবেন বলেছেন।’

ঘড়ি দেখল রবিন। চারটে বেজে পাঁচ। ডেপুটি শেরিফ ক্যানারের সঙ্গে বিকেল পাঁচটায় রোডেও গ্রাউন্ডে দেখা করার কথা ওদের। খুব বেশি সময় নেই আর।

‘কিশোর, আমরাও যাচ্ছি। ওখানেই দেখা হবে।’

মুসাকে নিয়ে বাইরে বেরোল রবিন। কী যেন ভাবছে।

‘কী ভাবছ?’ জানতে চাইল মুসা।

‘মুসা, অ্যালিগেইটরের বাসাটা একবার ভাল করে দেখতে চাই।’

‘কী দেখবে?’

‘জানি না।‘

‘সময় পাবে?’

‘পাব। চলো, যাই।’

দ্বীপের পশ্চিম প্রান্তে রওনা হলো রবিন। যেখানে ওর ওপর হামলা চালিয়েছিল অ্যালিগেইটরটা সেখানে এসে দাঁড়াল। ঘাসের মধ্যে অ্যালিগেইটরের বাসাটা খুঁজে বের করল। বার্নারের মত করেই ঘাস সরিয়ে ভিতরে তাকাল। বাসার ওপর বিছানো মরাপাতা সরাল। ঘাসের মধ্যে মাটি দিয়ে লেপে বাসা বানানো হয়েছে। বাসাটা দেখতে অনেকটা গর্তের মত। মাটির দু’এক জায়গায় কমলা রঙের দাগ। গর্তের তলায় রয়েছে ডিমগুলো।

হাসি ছড়িয়ে পড়ল রবিনের মুখে। মুসার দিকে তাকাল। ‘বুঝলে?’

‘কিছুই না। আমি অ্যালিগেইটর বিশেষজ্ঞ নই।’

‘এটা বোঝার জন্যে বিশেষজ্ঞ হওয়া লাগে না। ওই বাসা মানুষের তৈরি। গর্তের দেয়াল এত নিখুঁতভাবে মাটি দিয়ে লেপতে পারবে না অ্যালিগেইটর। তা ছাড়া দেয়ালে কমলা রঙের দাগ দেখতে পাচ্ছ?’

‘কী ওগুলো?’

‘মরচের দাগ! বেলচা থেকে লেগেছে। গর্ত বানানোর জন্যে বেলচা দিয়ে মাটি তোলা হয়েছিল।’

‘তারমানে ডিমগুলো সত্যি সত্যি অন্য কোনখান থেকে এনে রাখা হয়েছে?’

‘অন্য কোনখান থেকে নয়, বিগ সাইপ্রেস অ্যালিগেইটর ফার্ম থেকে।’

‘কিন্তু এতবড় জানোয়ারটাকে চুরি করে আনল কীভাবে এখানে?’

‘সেটাই তো বুঝতে পারছি না….’

বাঁয়ে ঘাসের মধ্যে খসখস শব্দ শুনে ফিরে তাকাল রবিন। বিশাল এক অ্যালিগেইটরের মাথা চোখে পড়ল। একটা চোখ একেবারে সাদা। ওই চোখ ওর পরিচিত

বাসার দিকে এগোচ্ছে অ্যালিগেইটর।

‘খাইছে! রবিন, পালাও!’ বলেই ঘুরে ডাঙার দিকে ছুটল মুসা।

আট
পানির কিনার থেকে বহুদূরে এসে থামল মুসা। হাঁপাতে হাঁপাতে বলল, ‘আমরা কি অ্যালিগেইটরের পেটে চলে গেছি?’

‘এখনও যাইনি!’ হাঁপাচ্ছে রবিনও।

ফিশিং ক্যাম্পে পৌছল ওরা। পন্টুন বোটে করে চলে গেছে অতিথিরা। রবিন আর মুসাও দেরি না করে রওনা হলো। এয়ারবোটে করে সোয়াম্পল্যান্ড গুডসে পৌঁছতে মাত্র পনেরো মিনিট লাগল।

আগের দিন খচ্চর সামলাতে কষ্ট হয়েছে মুসার, তাই আজ ওকে ঘোড়ায় চেপে যেতে বলল রবিন। রাজি হলো না মুসা। বলল, বুড়ো জনের ওপর ওর বিশেষ মায়া পড়ে গেছে। কথা না বাড়িয়ে একটা ঘোড়ার পিঠে চড়ে দ্বিতীয়টাকে টেনে নিয়ে এগোল রবিন। ফেরার সময় ঘোড়াটা কিশোরের প্রয়োজন হবে।

আগের দিনের চেয়ে বেশি লোক এসেছে আজ রোডেওতে। বারবিকিউ করা হয়েছিল যেখানে, সেই জায়গাটার কাছে পাওয়া গেল কিশোরকে।

‘ডেপুটি ক্যানার কোথায়?’ জানতে চাইল রবিন।

‘আমারও তো সেটাই প্রশ্ন!’ জবাব দিল কিশোর। ‘পাঁচটায় থাকার কথা। সাড়ে পাঁচটা বাজে।’

অপেক্ষা করা ছাড়া উপায় নেই। শিকারির কেবিনে যাওয়ার কথা কিশোরকে জানাল রবিন। প্যাডল বোটের নীচে পাওয়া টর্চটার কথা বলল। কিটি ওয়াটারম্যানকে ওর সন্দেহ, সেটাও জানাল।

‘হুঁ!’ মাথা ঝাঁকাল কিশোর। ‘সন্দেহজনক।’

‘মরিস, বিল আর কিটি, হয়তো তিনজনেই জড়িত,’ মুসা বলল। ‘গুজ বার্নারকেই বা বাদ দেব কেন তাহলে?’ বার্নারের ঘরের জানালায় দাঁড়িয়ে আড়ি পেতে শোনা কথাগুলো কিশোরকে জানাল রবিন। ওই লোকটার আচরণও সন্দেহজনক। কিশোর, বিল আর কিটিকে রোডেওতে দেখেছো?’

‘না। ওয়াইল্ড বুল রাইডিং শুরু হবে শীঘ্রি। রিঙে না এলে বাঙ্কহাউসে পাওয়া যাবে।’

‘চলো, যাই। দেখে আসি।’

‘তোমরা যাও,’ কিশোর বলল। ‘আমার কাজ আছে।’

‘ক্যানারের জন্যে অপেক্ষা করবে?’

‘না। মিস্টার সাইমনকে ফোন করব।’

‘কেন?’

‘তথ্য জানার জন্যে।’

.

রকি বিচে ফোন করতে গেল কিশোর, শখের গোয়েন্দা মিস্টার সাইমনের বাড়িতে। রবিন আর মুসা চলে এল বাঙ্কহাউসে। রোডেওর জন্য তৈরি হচ্ছে খেলোয়াড়রা। ভীষণ ব্যস্ততা। কাউবয়রা কেউ বুট পরছে। আগের দিনের জখমে মলম লাগাচ্ছে কেউ। যারা সেদিন খেলবে না, তারা পিছনের টেবিলে বসে তাস খেলছে।

একটা লকারের দিকে এগিয়ে যাচ্ছে বিল ওয়াটমোর। রবিনকে দেখে আরেক দিকে সরে যেতে চাইল। সামনে দাঁড়িয়ে ওকে আটকাল রবিন।

‘আরে, রবিন!’ বিল বলল।

‘বারবিকিউতে ওরকম দৌড়ে পালিয়েছিলে কেন?’

‘সে-কৈফিয়ত কি তোমাদের দিতে হবে?’ রেগে উঠল বিল। ‘ছাড়ো। রিঙে যাব। একটা পাজি ষাঁড়ের পিঠে চড়তে হবে আজ আমাকে। ব্ল্যাক সাইক্লোন। মানসিকভাবে প্রস্তুতি নিতে হবে।’

‘বুল রাইডিং খুব বিপজ্জনক খেলা,’ মুসা বলল। ‘তোমার মত এত কম বয়েসে তো কেউ খেলে না।’

‘তাতে তোমাদের কোন অসুবিধে আছে?’ রবিনের পাশ কাটিয়ে গিয়ে লকারের সামনে দাঁড়াল বিল। কম্বিনেশন লকের ডায়াল ঘুরিয়ে লকার খুলল। ভিতর থেকে থাবা দিয়ে একটা হ্যাট তুলে নিয়ে ঘুরে দাঁড়াল।

‘ওটা তোমার হ্যাট!’

‘হ্যাঁ। কেন, কী হয়েছে?’ অবাক মনে হলো বিলকে।

রবিনও অবাক। বিলের হাতে একটা কালো হ্যাট, লাল পালক লাগানো। ‘তোমার কমলা-কালো পালক লাগানো সাদা হ্যাটটা কোথায়?’

‘সরো, আমি যাই!’ রবিনকে ঠেলে সরিয়ে পাশের একটা দরজা দিয়ে বেরিয়ে গেল বিল 1.

‘ও হ্যাট বদল করল কেন?’ নিজেকেই যেন প্রশ্ন করল রবিন।

‘ওকে যে সন্দেহ করছি, জেনে গেল নাকি?’

‘মনে হয়,’ মুসা বলল। ‘বয়েস কম বলাতে রেগে গেল কেমন দেখলে না। হ্যাটের কথা জিজ্ঞেস করলে, জবাব দিল না…’

‘রবিন!’ দৌড়ে আসতে দেখা গেল কিশোরকে। ‘সাংঘাতিক খবর আছে। গেইটর সোয়াম্পে কী খোঁজা হচ্ছে জেনে গেছি। মিস্টার সাইমনের কাছে জানলাম, ডাকাতরা মায়ামির ব্যাংক থেকে টাকার বান্ডিল চুরি করেনি।’

‘তাহলে কী চুরি করেছে?’ ভুরু নাচাল মুসা।

‘সোনার মোহর!’

‘তিনি জানলেন কীভাবে?’

‘তাঁকে সব কথা জানিয়ে খোঁজ নিতে অনুরোধ করেছিলাম।’

অবাক হয়ে একটা মুহূর্ত কিশোরের মুখের দিকে তাকিয়ে রইল রবিন। বিড়বিড় করে বলল, ‘শিকারির ছাউনিতে মেটাল ডিটেক্টর…এ টাকা পানিতে ভাসে না -ক্যানারের মন্তব্য… বিলের কাছে সোনার মোহর…সব এখন খাপে খাপে বসে যাচ্ছে!’

নয়
‘একটা কথা ভেবে দেখো, কিশোর বলল। ‘এয়ারবোট নিয়ে পালানোর সময় ডাকাতরা যদি বুঝে গিয়ে থাকে ওদের পিছু নেয়া হয়েছে, কী করবে? মালসহ নিশ্চয় হাতেনাতে ধরা পড়তে চাইবে না। জলাভূমির পানিতে মোহরের বস্তা ফেলে দেয়াটা ওদের জন্যে নিরাপদ।’

‘কিন্তু তাহলে এত খোঁজাখুঁজি কেন?’ রবিনের প্রশ্ন। ‘পানিতে বস্তা ফেলে নিশানা রেখে গেলেই তো পরে সময়-সুযোগমত এসে তুলে নিতে পারত।’

‘আমার ধারণা, ওরা ঠেলে ফেলেনি,’ মুসা বলল। ‘ঝড়ের মধ্যে ওদের অজান্তে বোট থেকে পড়ে গেছে। আর তা-ই যদি হয়ে থাকে, এতবড় জলাভূমিতে খুঁজে বের করা খুব কঠিন।’

‘হ্যাঁ, সত্যিই কঠিন।’ নিচের ঠোঁটে চিমটি কাটল একবার কিশোর। মুসার কথাটা ভেবে দেখল। তারপর বলল, ‘তারমানে বিল ওয়াটমোরের আসল পরিচয় জানে এমন কাউকে ওর সম্পর্কে জিজ্ঞেস করা দরকার।’ বাঙ্কহাউসের পিছন দিকে বসা তাস খেলুড়েদের দিকে তাকাল ও। রোডেও ভাঁড় ডিক টোম্যানকে চিনতে পারল। ভাঁড়ের মুখে এখন সাদা মেকআপ নেই, লাল রঙের বিশাল কানাওয়ালা হ্যাটও নেই।

‘মিস্টার টোম্যান?’ টেবিলের দিকে এগোল কিশোর। ‘খেলার মধ্যে বিরক্ত করার জন্যে দুঃখিত। বিল ওয়াটমোরকে নিশ্চয় চেনেন আপনি?’

‘কোন বিল? যে কাল রোডেওতে প্রতিযোগিতা করল?’

‘হ্যাঁ।’

‘চিনি না। কালকেই দেখলাম। কেন?’

‘তার সম্পর্কে জানতে চাই।’

‘জানতে চাইলে বই দেখো।’

‘বই?’

‘রোডেও বুক। মিস্টার গিবসনের কাছে এক কপি আছে। ফ্লোরিডার সমস্ত রোডেও রাইডারদের নাম আর তথ্য ওই বইতে পাবে।’ হাতের তাসগুলো টেবিলে ছুঁড়ে ফেলল টোম্যান। ‘আমার রোডেওর সময় হয়ে গেল। যাই। মেকাপ নিতে হবে।’

টোম্যানকে ধন্যবাদ দিল কিশোর।

উঠে পাশের একটা দরজা দিয়ে বেরিয়ে গেল টোম্যান।

‘আমি মিস্টার গিবসনের কাছে বই দেখতে যাচ্ছি,’ কিশোর বলল। ‘তোমরা গ্র্যান্ডস্ট্যান্ডে চলে যাও। আমিও আসছি। রাস্টির খেলা মিস করতে রাজি নই।’

‘কিন্তু কিটিকে তো দেখলাম না কোথাও,’ রবিন বলল।

‘দেখা দিতে ভয় পাচ্ছে বোধহয়,’ মুসা বলল।

‘কিটি পাচ্ছে ভয়?’ হেসে মাথা নাড়ল রবিন। ‘ও ভয় পাওয়ার বান্দা নয়। আশেপাশেই আছে কোথাও। মুসা, তুমি গিয়ে ভাল জায়গায় আমাদের জন্য দুটো সিট রাখো। আমি কিটিকে খুঁজতে যাচ্ছি।’

তিনজন তিনদিকে চলল ওরা। মিস্টার গিবসনের ট্রেইলারের কাছে যখন পৌছল কিশোর, ট্রেইলার থেকে তখন বেরোচ্ছেন তিনি। রোডেও বুকটার কথা জিজ্ঞেস করল কিশোর।

‘আমাকে এখুনি মেইন রিঙে অ্যানাউন্সমেন্ট বুদে যেতে হবে।’ কিশোরের মুখের দিকে তাকিয়ে কিছু ভাবলেন মিস্টার গিবসন। দ্বিধা করে জিজ্ঞেস করলেন, ‘বই দেখাটা কী জরুরি?’

‘হ্যাঁ। মায়ামিতে ব্যাংক ডাকাতির ব্যাপারে কিছু তথ্য দরকার।’

‘কে তুমি?’

‘ফিশিং ক্যাম্পের মালিক রাস্টি কালাহানের বন্ধু। শখের গোয়েন্দা।’

এক মুহূর্ত দ্বিধা করলেন মিস্টার গিবসন। চাবি দিয়ে ট্রেইলারের দরজার তালা খুললেন। ভিতরে ঢুকে ডেস্ক থেকে একটা মোটা বই তুলে নিয়ে কিশোরকে দিলেন। ‘সাবধানে রেখো। দেখা শেষ হলে অ্যানাউন্সার বুদে আমাকে দিয়ে এসো।’

কনসেশন স্ট্যান্ডের কাছে আলো আছে। বইটা উল্টে দেখতে শুরু করল কিশোর। দশ মিনিট পর বন্ধ করল। মুসা ও রবিনের খোঁজে চলল।

বুলেটিন বোর্ডের ‘কাছে মুসাকে পাওয়া গেল। হাতে একটা আধখাওয়া কর্ন ডগ। চেহারায় বিস্ময়।

‘কী হয়েছে, মুসা?’

ঘুরে তাকাল মুসা। ‘লিস্টে ওর নাম নেই। ‘

‘বইতেও খুঁজে পেলাম না। গত তিন বছরে যারা প্রতিযোগিতা

করেছে, তাদের মধ্যে বিলের নাম নেই…’

‘আমি বিলের কথা বলছি না। গুজ বার্নারের কথা বলছি।’

‘কী?’

‘খেতে খেতে মনে হলো লিস্টটা একবার দেখি। কিন্তু বার্নারের নাম নেই। ও বলেছে, নর্থ ডাকোটার ফার্গোতে নাকি ব্রঙ্কো-বাস্টিঙের খেলায় ট্রফি পেয়েছে। অথচ এখানে এসে খেলায় নাম পর্যন্ত লেখায়নি। একজন রোডেও খেলোয়াড়ের জন্যে অস্বাভাবিক না ব্যাপারটা?’

চোখ বড় বড় হয়ে গেল কিশোরের। ‘এক সেকেন্ড!’ হাতের বইটা খুলে দ্রুতহাতে পাতা ওল্টাতে শুরু করল ও। খানিকক্ষণ দেখে মাথা নাড়ল, ‘নাহ্, ব্রঙ্কো-বাস্টিঙে ট্রফি পাওয়া তো দূরের কথা, নামই নেই ওর।’

.

পুরো রোডেও গ্রাউন্ড চষে ফেলল রবিন। আগের দিনের পর কিটিকে আর কেউ দেখেনি।

গরুর ঘরগুলোর কাছ দিয়ে যাওয়ার সময় ফিসফিসে কথার শব্দ কানে এল ওর। থেমে দাঁড়িয়ে কান পাতল। বিশাল জানোয়ারগুলোর জোরাল নিঃশ্বাস আর ঘোঁৎ-ঘোঁৎ কানে এল। তারপর আবার কথা শোনা গেল।

মাথা নিচু করে, পা টিপে টিপে বেড়ার ধার ঘেঁষে নিঃশব্দে এগিয়ে চলল ও। চলে এল একটা গেটের কাছে। গেটের ওপরে লেখা : ব্ল্যাক সাইক্লোন। ভিতরে একটা মস্ত ষাঁড়, গায়ের রঙ কয়লার মত কালো।

গরুটার কানে কানে কথা বলছে কিটি ওয়াটারম্যান। ‘তুই একটা মস্ত যোদ্ধা, সাইক্লোন। আজ তুই আমাকে জেতাবি। পিঠ থেকে ছুঁড়ে ফেলবি না। আজকের রাতটা আমার।’ হঠাৎ ঘাড় কাত করে কান পাতল ও। জোরে জোরে বলল, ‘কে জানি গেটের বাইরে আড়ি পেতেছে। বেজির মত উঁকিঝুঁকি মারছে। দাঁড়া, দেখে আসি।’

টের পেয়ে গেছে কিটি। আর লুকিয়ে থাকতে পারবে না বুঝে সোজা হয়ে দাঁড়াল রবিন। ‘আমি বেজি নই।’

মসৃণ ভঙ্গিতে এক লাফে বেড়া ডিঙিয়ে গেটের বাইরে চলে এল কিটি। রবিনের মুখোমুখি দাঁড়াল।

‘বিকেল বেলা আপনাকে দেখেছি,’ হেসে বলল রবিন। ‘ভোজালী হাতে।’

‘শিকারির ছাউনিতে যন্ত্রপাতিগুলো তাহলে তোমরাই রেখে এসেছিলে।’

‘আমরা রাখব কেন? স্নরকেল আর মেটাল ডিটেক্টর দিয়ে আমাদের কী কাজ?’

চোখের পাতা সরু হয়ে এল কিটির। ‘অ্যান্টিক খুঁজতে গিয়েছিলে, আমি জানি। সেমিনোলদের গুপ্তধন, তীরের মাথা, এসব জিনিস। দ্বীপে উঠে আমাদের পূর্বপুরুষদের সমাধিস্থানের পবিত্রতাও নষ্ট করে এসেছ।’

‘আপনি অযথা আমাদের দোষ দিচ্ছেন, কিটি।’

রবিনের কথা যেন কানেই গেল না কিটির। ‘রাস্টি কিন্তু ওরকম না। ও আমাদের পূর্বপুরুষদের শ্রদ্ধা করে, দ্বীপের পবিত্রতাও নষ্ট করতে যায়নি কখনও। কিন্তু তুমি আর তোমার দুই বন্ধু মোটেও ভাল না। বড় বেশি নাক গলানো স্বভাব তোমাদের।’

‘আমরা দ্বীপের পবিত্রতা নষ্ট করতে যাইনি, ব্যাংক ডাকাতদের খোঁজ করছি।’

‘মিথ্যে কথা বলছ!’

‘আপনার দাদাকে গিয়ে জিজ্ঞেস করুন।’

‘তুমি একটা মিথ্যুক!’

রবিন বুঝল, ওকে মারার ছুতো খুঁজছে কিটি। বাঁচিয়ে দিল মিস্টার গিবসনের একজন কাউহ্যান্ড। দুজনের মাঝখানে এসে দাঁড়াল। ‘এই, কী হচ্ছে! বুল রাইডিং শুরু হবে এখুনি। চলো, চলো!’

‘পরে দেখব তোমাকে,’ রবিনকে শাসিয়ে গটমট করে চলে গেল কিটি।

কিটির আচরণে ক্ষুব্ধ রবিন। তবু কিছুতেই ব্যাংক ডাকাত ভাবতে পারল না ওকে।

.

‘চারজন গেল! টিকতেই পারল না ষাঁড়ের পিঠে। নির্বাচিত হওয়া তো দূরের কথা,’ মুসা বলল।

গ্র্যান্ডস্ট্যান্ডে বসে খেলা দেখছে তিন গোয়েন্দা।

‘কিটিকে খুঁজে পেয়েছি আমি,’ ষাঁড় নিয়ে মাথাব্যথা নেই রবিনের। ‘ডুবুরির যন্ত্রপাতিগুলো ওর, এ কথা তো স্বীকার করলই না, উল্টো আমাদেরকেই দোষ দিল। শিকারির ছাউনিতে ডুবুরির যন্ত্রপাতিগুলো নাকি আমরা রেখে এসেছি।’

বইতে গুজ বার্নার আর বিল ওয়াটমোরের নাম নেই, রবিনকে জানাল কিশোর।

‘তারমানে বার্নারটা একটা ভুয়া,’ রবিন বলল। ‘বিলটাও তাই।’

‘কিটির কথা বাদ দিচ্ছ কেন?’ ভুরু নাচাল মুসা।

‘সত্যি কথা বলতে কী, মুসা, কিটিকেই বরং আমার বিশ্বাস করতে ইচ্ছে করছে।’

‘কিন্তু কিটির ছাউনিতে ডুবুরির যন্ত্রপাতি আর মেটাল ডিটেক্টর ও নিজে ছাড়া আর কে রাখবে?’

‘বুঝতে পেরেছি!’ হঠাৎ করেই জবাবটা মাথায় এসে গেল রবিনের। ‘মরিস মরিসন! কোন সন্দেহ নেই! স্নরকেলিং ইক্যুইপমেন্ট পাওয়া যাবে কিনা, ডিনের দোকানে আমাকে জিজ্ঞেস করেছে। আমি একটুক্ষণের জন্যে যখন অন্যদিকে ঘুরেছিলাম, খুব সহজেই একটা টর্চলাইট চুরি করা সম্ভব ছিল ওর পক্ষে। শিকারির ছাউনিটা পরিত্যক্ত ভেবে যন্ত্রপাতিগুলো ওখানে রেখে এসেছিল। ভেবেছিল লুকানোই থাকবে। কী বলো, কিশোর?’

‘ঠিকই অনুমান করেছ,’ মাথা দোলাল কিশোর। ‘গেইটর সোয়াম্পে কাল রাতে অ্যালিগেইটর খোঁজার নাম করে মেটাল ডিটেক্টর দিয়ে মোহর খুঁজতে গিয়েছিল মরিস। তবে সেটা প্রমাণ করতে হবে আমাদের।’

মাইকে ভেসে এল মিস্টার গিবসনের কণ্ঠ, ‘পরের প্রতিযোগী, রাস্টি কালাহান।’

আলোচনা বাদ দিয়ে রিঙের দিকে তাকাল ছেলেরা। রাস্টি এসে চমৎকার খেলা দেখিয়ে গেল। এতক্ষণে আজ প্রথম নির্বাচিত হলো একজন।

‘এরপর আসছে বিল ওয়াটমোর!’ মিস্টার গিবসন জানালেন। ‘ব্ল্যাক সাইক্লোনের পিঠে চড়ে!’

কান খাড়া হয়ে গেল গোয়েন্দাদের। দৃষ্টি ঘুরে গেল খুপরির দিকে, রিঙে ঢোকানোর আগে যেখানে ষাঁড়গুলোকে রাখা হয়। একটা ষাঁড়ের পিঠে বসা দেখল বিলকে। রোডেও ক্লাউন গেট খুলে দিতে প্রস্তুত। কিন্তু হাত তুলে বিল ইঙ্গিত করল, সে এখনও রেডি হতে পারেনি

‘ভয় পাচ্ছে,’ মুসা বলল।

‘হ্যাঁ,’ মাথা ঝাঁকাল কিশোর। ‘কিন্তু ভয়টা কীসের? ষাঁড়ের পিঠে চড়ার, না অন্য কিছু?’

বিলের ইঙ্গিত যেন দেখতেই পায়নি ক্লাউন। গেট খুলে দিল। বিলকে পিঠে নিয়ে তীব্র গতিতে রিঙে ঢুকে পড়ল ষাঁড়। ঝাড়া দিয়ে, পিঠ বাঁকিয়ে, শরীর মুচড়ে আরোহীকে পিঠ থেকে ফেলে দেয়ার চেষ্টা করছে। গাইড রোপ হাতে নেই। তৈরি হতে পারেনি বিল। অসহায় ভঙ্গিতে ষাঁড়ের পিঠ আঁকড়ে ধরে বসে থাকার চেষ্টা করছে। বিপদটা বুঝে গেছে দর্শকরা। চারদিকে চিৎকার চেঁচামেচি হই-চই।

আচমকা প্রচণ্ড এক মোচড় মারল ব্ল্যাক সাইক্লোন। শরীর বাঁকিয়ে এমন এক ঝাঁকি দিল, আর টিকে থাকতে পারল না বিল। উড়ে গিয়ে পড়ল বেড়ার কিনারে। আতঙ্কে স্তব্ধ হয়ে গেল দর্শক।

গেটের দিকে চোখ গেল মুসার। ‘টোম্যান তো কিছু করছে না! টেনে সরাচ্ছে না কেন বিলকে?’

কিশোরও অবাক হয়ে দেখছে। কিছু তো করলই না রোডেও ভাঁড়—যা ওর দায়িত্ব—বরং দৌড়ে রিঙের কাছ থেকে সরে বাঙ্কহাউসের দিকে চলে যাচ্ছে। চেহারা ঢাকা পড়েছে মাথার মস্ত হ্যাটের আড়ালে। চেঁচিয়ে উঠল কিশোর, ‘ইচ্ছে করে বিপদে ফেলেছে বিলকে!’

কিছু একটা করা দরকার। লাফিয়ে উঠে দাঁড়াল ও। দেখাদেখি রবিন আর মুসাও উঠল। কিশোরের পিছন পিছন দৌড় দিল।

নিথর হয়ে পড়ে আছে বিল। একটুও নড়ছে না। মরেই গেল নাকি! ওদিকে ঘুরে দাঁড়িয়েছে ব্ল্যাক সাইক্লোন। চোখে আগুন। নিঃশ্বাসের ফোঁসফোঁসানির সঙ্গে নাক দিয়ে যেন বাষ্প বেরোচ্ছে। বিলকে ভর্তা বানানোর জন্য মাথা নিচু করে শিং বাগিয়ে ছুটল। চেঁচিয়ে, হাত নেড়ে ষাঁড়টাকে থামানোর চেষ্টা করল মুসা।

চেঁচামেচিতে ফিরে তাকাল ষাঁড়। নিরাপদ জায়গায় বিলকে সরানোর জন্য ছুটে যাচ্ছে রবিন ও কিশোর। মুসাকে তাড়া করল ষাঁড়। ঘুরে বেড়ার দিকে দৌড়াতে শুরু করল মুসা।

খেপা ষাঁড়ের সঙ্গে পারা কঠিন। মুহূর্তে মুসার কাছে চলে এল ওটা। ঠিক পিছনেই রয়েছে। ওটার গরম নিঃশ্বাসও গায়ে লাগছে। সময়মত বেড়া ডিঙাতে না পারলে ষাঁড়ের মারাত্মক শিঙের গুঁতো খেতে হবে।

শেষ মুহূর্তে বাউলি কেটে একপাশে সরে গেল মুসা। বেড়ার রেলিঙ চেপে ধরে লাফ দিল ওপর দিকে। ঠিক ওর নীচে বেড়ার গায়ে লাগল ষাঁড়ের শিঙের গুঁতো। একটুর জন্য বেঁচে গেল মুসা।

দশ
ছুটে এল কয়েকজন কাউহ্যান্ড। ষাঁড় সামলাতে ব্যস্ত হলো। বিলকে তুলে গ্র্যান্ডস্ট্যান্ডের অন্যপাশে নিরাপদ জায়গায় সরিয়ে নিয়ে গেল রবিন আর কিশোর। হাঁপাতে হাঁপাতে ওদের কাছে এসে দাঁড়াল মুসা।

খবর শুনে বাঙ্কহাউস থেকে দৌড়ে এল রাস্টি। সহকারী নিয়ে ডাক্তার এলেন বিলকে দেখতে।

‘কী হয়েছে?’ রাস্টি জানতে চাইল।

‘ভুল করে আগেভাগেই গেট খুলে দিয়েছিল রোডেও ক্লাউন, ‘ একজন দর্শক জানাল। ‘অ্যাক্সিডেন্ট।’

‘অ্যাক্সিডেন্ট না,’ রাস্টিকে বলল কিশোর। ‘ষাঁড়টা বিলকে পিঠ থেকে ফেলে দিতেই দৌড়ে পালিয়েছে ভাঁড়।’

‘কোন ভাঁড়?’

‘ডিক টোম্যান।’ জবাবটা দিল বয়স্ক একজন দর্শক। ‘টেন- গ্যালন হ্যাট দেখে চিনেছি।’

‘হ্যাটটা মাথায় দিয়েছিল চেহারা লুকানোর জন্যে,’ ফিসফিস করে রবিনকে বলল কিশোর।

‘তুমি ঠিকই বলেছো,’ রবিন জবাব দিল। ‘একটিবারের জন্যেও ভালমত ওর চেহারা দেখিনি।’

বিলকে পরীক্ষা করে দেখে ডাক্তার বললেন, ‘জ্ঞান হারিয়েছে। ওকে ফ্রগ’স পেনিনসুলায় হাসপাতালে নিতে হবে।’

এ ধরনের জরুরি অবস্থার জন্য সব সময় রোডেও রিঙের বাইরে একটা অ্যামবুলেন্স রেডি থাকে। সেটা থেকে স্ট্রেচার নিয়ে এল ডাক্তারের একজন সহকারী। সাবধানে বিলকে স্ট্রেচারে তোলা হলো।

‘চলো, ডিক টোম্যানকে খুঁজে বের করি,’ রাস্টি বলল।

দর্শকরা চলে গেল। কিশোর বলল, ‘আমি বিলের সঙ্গে হাসপাতালে যাচ্ছি।’

‘যাও,’ রবিন বলল। ‘হুঁশ ফিরলেই সোনার মোহরটার কথা জিজ্ঞেস কোরো। তাকে কে খুন করতে চায়, কেন, জানারও চেষ্টা কোরো।’

‘তা তো করবই। তবে ওর সঙ্গে যাওয়ার আমার আসল উদ্দেশ্য ওকে পাহারা দেয়া, আবার যাতে কেউ হামলা চালাতে না পারে। এবার হয়তো আর ব্যর্থ হবে না খুনী।’

‘সন্দেহভাজন একজন ডাকাতের প্রতি বেশি মায়া দেখানো হয়ে যাচ্ছে না?’ ভুরু নাচাল মুসা।

হাসল কিশোর। ‘মায়াটা কিন্তু তুমিই আগে দেখিয়েছো। রিঙের মধ্যে ষাঁড়টাকে ঠেকাতে তুমি সবার আগে দৌড় দিয়েছিলে।’

হেসে ফেলল মুসা। ‘কিটিকে যেমন রবিনের অপরাধী মনে হয় না, আমারও তেমনি বিলকে মনে হয় না।’

মাথা ঝাঁকাল কিশোর। ‘তবে কিছু একটা গোপন করছে বিল। আজ রাতেই সেটা জানার চেষ্টা করব।’

‘ঠিক আছে, যাও তুমি,’ মুসা বলল। ‘আমি আর রবিন রাস্টির সঙ্গে যাচ্ছি, ডিক টোম্যানের সঙ্গে কথা বলতে।’

তাড়াহুড়া করে পার্কিং লটের দিকে চলে গেল কিশোর। দূর থেকেই দেখল স্ট্রেচারে করে অ্যামবুলেন্সে তোলা হচ্ছে বিলকে।

অ্যামবুলেন্সের কাছে এসে কিশোর বলল, ‘আমি অনি ওয়াটমোর। বিলের ভাই।’

‘এসো এসো, ভালই হলো,’ ডাক্তার বললেন।

অ্যামবুলেন্সের পিছনে বিলের সঙ্গে উঠে বসল কিশোর।

সাইরেন বাজিয়ে চলতে শুরু করল অ্যামবুলেন্স। বিলের মুখের দিকে তাকাল কিশোর। চোখ বোজা। ঠোঁটে ঠোঁট চেপে বসা। এখনও বেহুঁশ। এই অবস্থায় মোটেও ওকে অপরাধীর মত লাগছে না।

.

রাস্টির পিছনে বাঙ্কহাউসে চলেছে রবিন ও মুসা। রোডেও ভাঁড়কে যেদিকে দৌড়ে যেতে দেখা গেছে।

হঠাৎ দাঁড়িয়ে গেল রবিন। ‘মুসা, দাঁড়াও! টোম্যান বলেছিল মেকাপ নিতে যাচ্ছে। তারমানে ট্রেইলারে। বাঙ্কহাউসে না গিয়ে আগে ওখানে খুঁজে দেখা দরকার আমাদের।’

‘টোম্যানের ট্রেইলারটা পার্কিং লটের পিছনে,’ মুসা বলল। ‘কিন্তু ওখানে খুঁজে কী হবে?’

‘কিশোরের সন্দেহ, রিঙে টোম্যান যায়নি। আর আমার মনে হচ্ছে, ট্রেইলারে গেলেই জবাবটা পেয়ে যাব। এসো।’

ট্রেইলারের দরজা খুলে ভিতরে ঢুকেই থমকে গেল রবিন। সারা ঘর তছনছ। ঝড় বয়ে গেছে যেন ঘরটায়। প্রচুর ধস্তাধস্তি হয়েছে।

মেকাপের জিনিসপত্র আর কাপড়চোপড় ছড়িয়ে আছে সবখানে। মেঝেতে পড়ে থাকা একটা ঢোলা ওভারঅল নড়ে উঠল হঠাৎ। গোঙানি শোনা গেল।

ওভারঅলটা তুলে নিল রবিন। টোম্যানকে দেখা গেল। কাপড় দিয়ে ঢেকে রাখা হয়েছিল। মাথার একপাশে গোলআলুর মত ফুলে আছে। ‘কী…’ রবিন আর মুসার ওপর চোখ পড়তে বলে উঠল, ‘আমাকে মারলে কেন?’

‘আমরা মারিনি, মিস্টার টোম্যান,’ মুসা জবাব দিল। ‘অন্য কেউ মেরেছে।’

‘মেকাপ টেবিলে বসা ছিলাম…’ পুরোপুরি জ্ঞান ফিরে পায়নি এখনও টোম্যানের। ‘কী চুরি করেছে?’

‘আমার ধারণা, একটা জিনিসই চুরি করেছে,’ জবাব দিল রবিন, ‘আপনার পরিচয়।’

‘মানে?’

‘আপনার পরচুলা, আপনার হ্যাট, আপনার পোশাক,’ বুঝিয়ে দিল মুসা।

টোম্যানের বাঁ হাতে নীল-সাদা ফ্ল্যানেলের কাপড়ের একটা ছেঁড়া টুকরো দেখতে পেল রবিন। ‘আপনার হাতে কী?’

‘মাথায় বাড়ি খাওয়ার আগে ওদের সঙ্গে প্রচুর ধস্তাধস্তি করেছি। মনে হয় একজনের পকেট থেকে ছিঁড়ে রয়ে গেছে কাপড়টা।’

‘চেহারা দেখেছেন?’ মুসার প্রশ্ন।

মাথা নাড়ল টোম্যান।

‘পোশাকটা দেখলে চিনতে পারবেন?’ জিজ্ঞেস করল রবিন।

আবার মাথা নাড়ল টোম্যান। ‘অনেক কাউবয়ই ফ্লানেলের শার্ট পরে। তাদেরই কারও পকেট….

‘ছিঁড়েছেন!’ টোম্যানের কথাটা শেষ করে দিল রবিন। ‘পকেটে কোন জিনিস থেকে থাকলে নিশ্চয় পড়ে গেছে!’

ট্রেইলারের মেঝেতে খুঁজতে শুরু করল রবিন। এক টুকরো ভাঁজ করা কাগজ দৃষ্টি আকর্ষণ করল তার। তুলে নিয়ে খুলল।

‘কী লেখা?’ এগিয়ে এল মুসা।

‘একটা নোট।’ জোরে জোরে পড়ল রবিন, ‘ছেলেটাকে বিশ্বাস করা যাচ্ছে না। ব্যবস্থা করো।’

‘মানে কী?’ বুঝতে পারছে না টোম্যান।

মুসার দিকে তাকিয়ে জবাবটা দিল রবিন, ‘কেউ একজন বিল ওয়াটমোরকে রাস্তা থেকে সরিয়ে দিতে চাইছে।’

এখানে আর কিছু করার নেই। ডাক্তারকে খবর দেবে কিনা জিজ্ঞেস করল রবিন। টোম্যান বলল, ‘লাগবে না। বরফের সেঁক দিলেই সেরে যাবে।’

মুসাকে নিয়ে বেরিয়ে এল রবিন। বাঙ্কহাউসে রাস্টির খোঁজে চলল।

যাওয়ার পথে মাইকে মিস্টার গিবসনের ঘোষণা শুনল। বিলের দুর্ঘটনার পুলিশী তদন্ত না হওয়া পর্যন্ত বুল-রাইডিং প্রতিযোগিতা বন্ধ থাকবে। বন্ধ করে দেয়ার আরও একটা কারণ, ঝড়ের সঙ্কেত দিয়েছে আবহাওয়া অফিস। আরেকটা বড় ধরনের ঝড় এগিয়ে আসছে এই এলাকার দিকে।

বাঙ্কহাউসের সামনে রাস্টির সঙ্গে জটলা করছে কয়েকজন কাউহ্যান্ড। টোম্যানের দুরবস্থার কথা ওদেরকে জানাল রবিন।

‘হুঁ,’ মাথা দুলিয়ে রাস্টি বলল, ‘বুঝলাম, ভুয়া টোম্যান সেজেছিল যে, সে বাঙ্কহাউসের সামনের দরজা দিয়ে ঢুকে কেউ দেখার আগেই পিছনের দরজা দিয়ে বেরিয়ে গেছে।’ রবিন ও মুসার দিকে তাকাল। ‘এখানে আর কিছু করার নেই। তাঁবুতে চলো।’

‘ওর নাম বিল ওয়াটমোর, ফ্রগ’স পেনিনসুলাতে থাকে,‘ হাসপাতালের অ্যাডমিশন নার্সকে বলল কিশোর।

‘তুমি ওর ভাই?’ নার্স জিজ্ঞেস করলেন।

আবারও সরাসরি মিথ্যে কথা বলতে অস্বস্তি বোধ করছে কিশোর। ‘ইয়ে…আমি ঠিক ওর ভাই না… বন্ধু।’

‘ডাক্তার বলেছেন মাথায় আঘাত পেয়েছে ও। সামান্য সময়ের জন্যে মানসিক ভারসাম্য কিংবা স্মৃতিও হারিয়ে ফেলতে পারে। তবে চিন্তার কিছু নেই। সেরে যাবে। তোমার বন্ধুর বয়েস কত?’

‘আঠারো।’

দ্রুত কম্পিউটারের কী টিপলেন নার্স। মনিটরের পর্দায় ফুটে ওঠা লেখাগুলোর দিকে তাকিয়ে বললেন, ‘হ্যাঁ, হাসপাতালের ফাইলে ওর নাম আছে। আরও একবার ভর্তি হয়েছিল। বিল ওয়াটমোর। সিক্স ম্যানাটি লেন। গত বছর টনসিল অপারেশন করিয়েছিল।’

‘গত বছর? তারমানে পনেরো বছর বয়েসে?’

‘উঁহু। তেরো।’ বলেই কিশোরের দিকে ফিরে তাকাল বিস্মিত নার্স।

কিশোরও অবাক। ‘জন্মতারিখ আছে আপনাদের রেকর্ডে?’

‘দেখি। হ্যাঁ, এই তো। আর সাত দিন পরেই পনেরো বছরে পা দেবে ও।’

মাথার মধ্যে সব কেমন এলোমেলো হয়ে যাচ্ছে কিশোরের। ‘আপনাদের পে ফোনটা কোথায়?’

নার্সের কাছ থেকে জেনে নিয়ে ফ্রগ’স পেনিনসুলার পুলিশ ডিপার্টমেন্টে ফোন করল ও। ডেপুটি ক্যানারকে পাওয়া গেল না। বিকেল থেকেই ওর কোন খোঁজ নেই।

‘কোথায় গেছে বলতে পারবেন?’ ডেস্ক সার্জেন্টকে জিজ্ঞেস করল কিশোর।

‘দুপুর একটায় বেরিয়ে গেছে থানা থেকে। বলেছে রোডেওতে যাবে।’

‘আর কিছু বলেননি?’

‘আর…আর…ও হ্যাঁ, বলেছে। ম্যারিনায় যাবে একবার। কী নাকি একটা কাজ আছে।’

‘ম্যারিনা? থ্যাংক ইউ, সার্জেন্ট।’ রিসিভার নামিয়ে রাখল কিশোর। বিলকে যে ঘরে রাখা হয়েছে, তাড়াতাড়ি সেখানে ছুটল।

ঘর অন্ধকার। নিশ্চয় ঘুমের ওষুধ দিয়ে ঘুম পাড়িয়ে রাখা হয়েছে বিলকে। কিন্তু ঘুম থেকেই ডেকে তুলতে হবে। কয়েকটা প্রশ্নের জবাব জানা অতি জরুরি।

‘বিল?’ আস্তে করে ডাক দিল কিশোর। জবাব না পেয়ে আবার ডাকল, ‘বিল?’ এবারও সাড়া পেল না।

সুইচ টিপে বাতি জ্বেলে দিল কিশোর।

শূন্য বিছানা!

বিল ওয়াটমোর নেই!

.

রাস্টির সঙ্গে সামিয়ানায় পৌঁছল রবিন ও মুসা। মিস্টার গিবসনকে ঘিরে ধরেছে তখন প্রতিযোগীরা।

‘সত্যিই তাহলে রোডেও বন্ধ করে দিলেন?’ হতাশ টনি ওয়াকার বলল।

‘একেবারে বন্ধ করিনি,’ জবাব দিলেন গিবসন। ‘আপাতত।’

জোরাল গুঞ্জন উঠল প্রতিযোগীদের মাঝে। সবাই হতাশ।

‘দেখো, মিস্টার গিবসন বললেন, ‘ওরকম একটা দুর্ঘটনার পর রোডেও বন্ধ করা ছাড়া আর কোন উপায় ছিল না আমার। তা-ও না হয় ভেবে দেখা যেত, কিন্তু ঝড়? আসবে তো বোঝাই যাচ্ছে। ঝড়ের মধ্যে প্রতিযোগিতা করবে কীভাবে? ঠিক আছে, আজ যাও, কাল আবহাওয়া ভাল থাকলে কিছু করা যায় কিনা দেখব।’

নিজের অতিথিদের উদ্দেশ্যে হ্যারিস বলল, ‘ঝড় আসার আগেই আমাদের ফিশিং ক্যাম্পে ফিরে যেতে হবে। কেবিনে ঢুকে পড়তে হবে।’

আর ওখানে জটলা করল না কেউ। যে যার মত সরে পড়তে লাগল। কাউহ্যান্ডরা জিনিসপত্র গুছিয়ে রোডেও বন্ধ করে দিচ্ছে। অতিথিদের নিয়ে পার্কিং লটের দিকে ছুটল হ্যারিস।

রবিন ও মুসার সঙ্গে এগোল রাস্টি। ‘এবারের রোডেওটার সর্বনাশ করে দিল ওই ডাকাতেরা! তার ওপর ঝড়েও যে কী পেল!’

পার্কিং লটে পৌঁছে দেখা গেল হ্যারিসের পিকআপ ট্রাকের পিছনে উঠে পড়েছে অতিথিরা। রাস্টির জন্য অপেক্ষা করছে হ্যারিস। ওকে দেখামাত্র বলে উঠল, ‘দেরি করছেন কেন? উঠে পড়ুন। তুফানের আগেই পালাতে হবে।’

ট্রাকের অতিথিদের ওপর চোখ বোলাল মুসা। ‘গুজ বার্নার কোথায়?’

তেড়া চোখে ওর দিকে তাকাল হ্যারিস। ‘আমাদের সঙ্গে আর থাকতে রাজি না। ম্যারিনায় চলে গেছে। মোটেলে রাত কাটাবে।’

গাড়ি ছেড়ে দিল ও। চাকার ঘায়ে ধুলো উড়িয়ে পার্কিং লট থেকে গিয়ে রাস্তায় উঠল ট্রাক।

এগারো
হাসপাতাল থেকে মাইলখানেক পথ হাঁটার পর ৬, ম্যানাটি লেনে পৌঁছল কিশোর। ছোট্ট বাড়িটার ভিতরে অন্ধকার। বিল ওখানে আছে বলে মনে হলো না।

ঘুরে পিছন দিকে চলে এল ও। সাগরের কিনারে। ফ্লোরিডা বে’র কালো পানির দিকে তাকাল। দূরে একপাশে আলো দেখা যাচ্ছে। অনুমান করল, ওটা রাস্টি কালাহানের ফিশিং ক্যাম্প।

বিলদের বাড়ির ডকে বাঁধা একটা ছোট বোট। ডক থেকে নজর রাখার সিদ্ধান্ত নিল কিশোর। তাতে ডকের ওপর তো বটেই, বাড়িটার ওপরও চোখ রাখতে পারবে।

ঘড়ি দেখল। দশটা বেজে তিন মিনিট। বসে পড়ল ও। তীরে এসে আছড়ে পড়া ঢেউয়ের শব্দ শুনছে। ঠাণ্ডা বাতাসের সাঁই-সাঁই শব্দ। বৃষ্টিটা শীঘ্রি আসছে, বুঝতে পারছে ও।

ক্লান্তিতে ভেঙে পড়ছে শরীর। বাতাসের মোলায়েম স্পর্শ আর ঢেউয়ের একটানা শব্দ নেশা ধরিয়ে দেয়। ঝিমুনি এসে গেল ওর। ঘুমিয়ে পড়ল। ঝটকা দিয়ে মাথা তুলল একসময়। ওর মনে হলো মিনিটখানেক পেরিয়েছে। কিন্তু ঘড়িতে দেখে এগারোটা তিরিশ।

পানির দিক থেকে আসছে ইঞ্জিনের মৃদু গুঞ্জন। ধীরে ধীরে বাড়ছে। এদিকেই আসছে। তাড়াতাড়ি উঠে একটা নারকেল গাছের আড়ালে লুকাল ও। বন্ধ হয়ে গেল ইঞ্জিন। ডকের দিকে বোটটাকে ভেসে আসতে দেখল কিশোর। তাতে বসা বিলকে চিনতে অসুবিধে হলো না।

নিজের অজান্তেই কুঁচকে গেল কিশোরের ভুরু। হাসপাতাল থেকে হাঁটাপথে মাত্র এক মাইল। এত সহজ রাস্তা দিয়ে না এসে সোয়াম্পল্যান্ড গুডসে গিয়ে বোট নিয়ে এতটা পথ ঘুরে আসার কী মানে?

বোটটা তীরে টেনে তুলে রাখল বিল। বাড়ির দিকে এগোল।

বিলের বয়েস মাত্র চোদ্দ হলে কী হবে, গায়ে অনেক জোর। একটা বুদ্ধি করল কিশোর। নিঃশব্দে পিছনে গিয়ে আঙুল বাঁকিয়ে পিস্তলের নলের মত বিলের পিঠে ঠেসে ধরল। গম্ভীর কণ্ঠে বলল, ‘দাঁড়াও!’

শক্ত হয়ে গেল বিল। কণ্ঠস্বরটা অন্যরকম করে ফেলায় কিশোরকে চিনতে পারেনি। ‘প্লিজ, গুলি করবেন না! সোনার মোহরটার কথা কাউকে বলব না আমি! সত্যি বলছি!’

দ্রুত বিলের দেহতল্লাশি করে নিল কিশোর। অস্ত্রটস্ত্র আছে কিনা দেখল। আড়চোখে তাকাল বিল। কিশোরকে চিনতে পেরে চেঁচিয়ে উঠল, ‘তুমি!’ ঘুরে দাঁড়িয়ে জোরে এক ধাক্কা মারল কিশোরের বুকে। ‘আমার পিছনে লেগেছ কেন তুমি? তোমার কারণে আজ আরেকটু হলে মারা পড়েছিলাম আমি।’

ঘুসি মারতে এল বিল। হাতটা ধরে ফেলে জুজিৎসুর প্যাঁচে মুচড়ে পিছনে নিয়ে গেল কিশোর। চাপ দিয়ে বলল, ‘যতক্ষণ আমার কথার জবাব না দিচ্ছ, ততক্ষণ ছাড়ছি না আমি। আর এবার সত্যি কথাটা বলবে। তোমার বয়েস কত?’

‘আঠারো!’ শরীর মুচড়ে নিজেকে ছাড়িয়ে নেবার চেষ্টা করল বিল।

‘কত? সত্যিটা বলো!’ হাতের চাপ আরও বাড়াল কিশোর।

যন্ত্রণায় ককিয়ে উঠল বিল। চোদ্দ! গেইটর সোয়াম্পে কী পেয়েছি সেটা জানতে এসেছ তো? সত্যি বলছি মোহরটা ছাড়া সেমিনোল ইনডিয়ানদের হারানো গুপ্তধনের আর কিচ্ছু পাইনি।’

‘সেমিনোল গুপ্তধন?’

‘হ্যাঁ। আমাকে বলেছে, মুখ বন্ধ রাখলে গুপ্তধনের একটা ভাগ দেবে।’

‘কে বলেছে?’

‘আমি সেটা বলতে পারব না। তাহলে আমাকে খুন করে ফেলবে।’

‘শোনো, বিল, যে তোমাকে খুন করতে চায় সে একবার খুনের চেষ্টা করে ফেলেছে। আমাদের জন্যে পারেনি। আরেকটা কথা শুনে রাখো, সেমিনোলরা কখনই সোনার মোহর বানায়নি।’

শরীর মোচড়ানো থামিয়ে দিল বিল। ‘কী বলতে চাও?’

‘তোমাকে মিথ্যে কথা বলেছে ও,’ কিশোর বলল। ‘তুমি যে মোহরটা পেয়েছ, সেটা এসেছে মায়ামির একটা ব্যাংকের ভল্ট থেকে। পঞ্চাশ লাখ ডলারের মোহর গেইটর সোয়াম্পে হারিয়ে গেছে।’

‘বলো কী!’ জোরে নিঃশ্বাস ফেলল বিল। ‘জানতামই না। কিশোর, আমাকে ছেড়ে দাও। আমি আর পালানোর চেষ্টা করব না।’

ছেড়ে দিল কিশোর। হাত দিয়ে কাপড়ের ময়লা ঝেড়ে নিল বিল। তারপর ওর রহস্যময় আচরণের কারণ খুলে বলতে লাগল, ‘শহরের মেইন রোডে একটা অল-নাইট পেট্রোল পাম্পের মালিক আমার বাবা। রোডেওতে কোনমতেই আমাকে যেতে দিতে রাজি হবে না।’

‘বয়েস কম বলে?’

‘না। বাবা আমাকে আঠারো বছর বয়েসেও যেতে দেবে না। রোডেওতে যাওয়াটাই বাবার পছন্দ না। আমি জখম হব, তাই ভয় পায়।’

বিলের মাথার জখমটার দিকে তাকাল কিশোর।

মাথার ফুলে ওঠা জায়গাটায় হাত দিল বিল। ‘এসব জখম নিয়ে বাবার পাম্পের পাশ দিয়ে আসতে ভয় পাচ্ছিলাম। বাবা কিংবা ওর কোনও বন্ধুর চোখে পড়ে গেলে সর্বনাশ হতো। আমার রোডেওতে যাওয়ার আশা একদম শেষ। তাই কোন ঝুঁকি নিতে চাইনি। বহু পথ ঘুরে বোট নিয়ে গেইটর সোয়াম্পের ভিতর দিয়ে আসতে হয়েছে।’

‘এত কষ্ট, তা-ও রোডেও খেলার শখ?’

‘রোডেও আমার নেশা! মাত্র এক বছর হলো এখানে এসেছি আমরা। এখনও কারও সঙ্গে বন্ধুত্ব করার সুযোগ হয়নি। প্রয়োজনও মনে করি না। রোডেওই এখন আমার ধ্যান-জ্ঞান।’

‘কিন্তু বারবিকিউ থেকে পালিয়েছিলে কেন?’

‘ডেপুটি ক্যানার যখন বললেন তোমরা ডিটেকটিভ, ঘাবড়ে গিয়েছিলাম। আমার গোপন কথা ফাঁস হয়ে যাওয়ার ভয় ছিল। আমার রোডেও খেলার কথা বাবার কানে চলে যাওয়ার ভয়। তা ছাড়া আমাকে যে স্পন্সর করেছে, সে বলে দিয়েছে সেমিনোল গুপ্তধনের কথা গোপন রাখতে, কাউকে যেন না বলি।

‘তোমার স্পন্সর?’ হঠাৎ করেই মনে পড়ে গেল কিশোরের। ‘ফক্স ডেনভার, গুজ বার্নারের মাধ্যমে যার সঙ্গে তোমার পরিচয়?’

‘হ্যাঁ। রোডেও শেষ হয়ে গেলে গুপ্তধন খোঁজায় আমাকে সাহায্য করবে বলেছিল।’

‘হুঁ!’ চিন্তিত ভঙ্গিতে মাথা দোলাল কিশোর। তারমানে আমার ধারণাই ঠিক। ডাকাতেরা ডুবে মরেনি।’

‘তা কী করে সম্ভব? যা ঝড় হয়েছিল। পাহাড়ের মত ঢেউ। এ রকম উত্তাল সাগরে এয়ারবোট ডুবলে কেউ বাঁচতে পারবে না।’

‘সাগরে আসলে ডোবেইনি ওরা,’ জবাব দিল কিশোর। ‘সাগরের মোহনায় পৌছে জাহাজে চড়েছে। এয়ারবোটটাকে সাগরে টেনে নিয়ে গিয়ে ডুবিয়ে দিয়েছে। পুলিশকে বোঝাতে চেয়েছে এয়ারবোটে করে সাগর পাড়ি দিতে গিয়ে ঝড়ের সময় ডুবে মরেছে ওরা। সেই জাহাজটা কীসের এবং কার, বুঝতে পারছি। জাহাজটা একটা মাছধরা জাহাজ। মালিক ফক্স ডেনভার।’

বারো
‘গুজ বার্নার ডাকাতিতে জড়িত এ ধারণা হলো কেন তোমার?’ রবিন জিজ্ঞেস করল। রোডেও গ্রাউন্ড থেকে খচ্চরে চড়ে দীর্ঘ পথ পাড়ি দিয়ে এসে খিদে পেয়ে গেছে ওর। নজর রাখছে ফ্রগ’স পেনিনসুলার ম্যারিনায় সাগরপাড়ে তৈরি এখানকার একমাত্র মোটেলটার দিকে 1

‘গোড়া থেকেই ওর আচরণ ছিল সন্দেহজনক,’ জবাব দিল মুসা। ‘আর আজকে হঠাৎ করে ওর ফিশিং ক্যাম্পে না যাওয়ার সিদ্ধান্তটা তো আরও সন্দেহজনক। চুপ করে বসে থাকো। আমার ধারণা, মোটেল থেকে বেরোবেই বার্নার। ওর দোস্তদের সঙ্গে দেখা করতে যাবে। পিছু নিয়ে তখন দেখব কোথায় যায়।’

‘কিন্তু কতক্ষণ বসে থাকব? আমার পেটের মধ্যে মোচড় দিচ্ছে।’

‘মোচড়টা আপাতত চেপে রাখো। এখান থেকে মুহূর্তের জন্যেও ওঠা চলবে না।’

‘আমরা আসার আগেই যদি বেরিয়ে গিয়ে থাকে?’

‘আরও পনেরো মিনিট দেখব। এর মধ্যে যদি না বেরোয়, আমি গিয়ে রিসিপশনিস্টের সঙ্গে কথা বলব। ততক্ষণ তুমি এখানে বসে থাকবে।’

‘কিন্তু তোমার ভুলও তো হতে পারে?’

‘না, ভুল আমার হয়নি। বার্নারও এ ডাকাতিতে জড়িত। আমি শিওর, ডিক টোম্যানের মাথায় ও-ই বাড়ি মেরে বেহুঁশ করেছে। ভাঁড়ের পোশাক চুরি করে ভাঁড় সেজে রিঙে ঢুকেছে।’

‘কিন্তু ছদ্মবেশেই যদি ঢুকবে, তা হলে আর রোডেও রাইডার সাজার কী প্রয়োজন ছিল?’

‘যাতে ফিশিং ক্যাম্পের কাছাকাছি থাকতে পারে, জলাভূমিতে হারিয়ে যাওয়া সোনাগুলো পাহারা দিতে পারে, যাতে রোডেও গ্রাউন্ডে আনাগোনা নিয়ে তাকে কেউ সন্দেহ না করে…ওই যে, বেরোচ্ছে! বলেছিলাম না?’

মোটেলের সামনের গেট দিয়েই বেরোল বার্নার। গোপনীয়তার ধার ধারছে না। তারমানে সে কল্পনাই করেনি ওর ওপর কেউ নজর রাখছে। সোজা এগোল ডকের দিকে।

নারকেল গাছের আড়াল থেকে বেরিয়ে ওর পিছু নিল রবিন ও মুসা।

ডকে নোঙর করে রাখা ‘শার্ক’ নামের একটা মাছধরা জাহাজে গিয়ে উঠল

ডকে স্তূপ করে রাখা কতগুলো কাঁকড়া-ধরা ফাঁদের আড়ালে আত্মগোপন করে জাহাজটার ওপর নজর রাখতে লাগল দুজনে। কয়েক মিনিট অপেক্ষা করার পরও বোটের ভিতর থেকে কাউকে বেরোতে না দেখে ফিসফিস করে মুসা বলল, ‘ওই জাহাজে উঠব কী করছে ওরা দেখব।’

‘পাগল হয়ে গেলে নাকি!’ বলল রবিন। ‘পুলিশকে খবর দিলেই তো হয়।’

‘পুলিশকে খবর দেয়ার মত প্রমাণ নেই আমাদের হাতে। অত সময়ও নেই। ডাকাতগুলো কী করে দেখতে হলে এটাই সুযোগ।’

কাঁকড়া-ধরা ফাঁদের আড়াল থেকে বেরিয়ে নিঃশব্দে এগিয়ে চলল দুজনে। কয়েকটা মাছধরা জাহাজ, সেইলবোট আর ইয়টের সামনে দিয়ে চলে এল শার্ক জাহাজটার কাছে।

রবিনকে মাথা নিচু করে রাখতে বলল মুসা। জাহাজ থেকে আসা আলোর কাছ থেকে দূরে থাকতে বলল। পা টিপে টিপে তক্তার সিঁড়ি বেয়ে জাহাজে উঠে এল দুজনে। পা রাখল ডেকে।

মুসার ভারে মড়মড় করে উঠল তক্তা। বরফের মত জমে গেল ও।

কেউ বেরোল না কেবিন থেকে। রবিনকে নিয়ে আবার এগোল মুসা। ডেকে উঠে নিচুস্বরে বলল, ‘এখানেই থাকো।’

প্রায় হামাগুড়ি দিয়ে প্রধান কেবিনটার কাছে চলে এল ও। ধীরে ধীরে মাথা উঁচু করল একটা জানালার কাছে। সাবধানে উঁকি দিল ভিতরে।

বদ্ধ কাঁচের জানালার ভিতর দিয়ে গুজ বার্নারকে দেখতে পেল। ফক্স ডেনভারের সঙ্গে কথা বলছে। দুজনেরই চোখেমুখে রাগ। কোনও একটা ব্যাপারে যেন একমত হতে পারছে না।

কথা বোঝা যাচ্ছে না। ভালমত শোনা দরকার। গলা লম্বা করে দিয়ে চারপাশে তাকাতে লাগল মুসা। কেবিনের পিছনের দরজাটা চোখে পড়ল। খোলা।

কেবিনের পাশ ঘুরে দরজাটার কাছে চলে এল ও।

‘সময় থাকতে কেটে পড়া দরকার,’ বার্নারের কথা কানে এল মুসার। ‘ওই ছেলেগুলো আমাকে সন্দেহ করে ফেলেছে। পিছে লেগেছে। ঝড়টা আঘাত হানার আগেই গেইটর সোয়াম্প থেকে মোহরগুলো তুলে নিতে না পারলে আর কখনও পারব না।’

‘তোমার অসাবধানতার কারণেই আজ এতসব সমস্যা,’ ডেনভারের উত্তপ্ত কণ্ঠ শোনা গেল। ‘বস্তাটা রাখলে এয়ারবোটের একেবারে গলুইয়ের কাছে, ওরকম জায়গায় কেউ রাখে? ওখানে না রাখলে পানিতেও পড়ত না, এত ঝামেলাও পোহাতে হতো না আমাদের।’

‘আমাকে বকে কী হবে? ব্যাংকের ভল্টের তালা খুলতে নিয়ে গিয়েছিলে, খুলে দিয়েছি। আমি যেটা পারি না সেই দায়িত্ব আমার ওপর চাপালে কেন?’

হঠাৎ খড়খড় করে উঠল শর্টওয়েভ রেডিওর স্পিকার। ভারি একটা কণ্ঠ ভেসে এল, ‘গেইটর বলছি শার্ককে। হারানো মালগুলো খুঁজে পেয়েছি আমি। তিরিশ মিনিটের মধ্যে জাহাজে পৌছাচ্ছি।’

রাগ চলে গেল ডেনভার আর বার্নারের চেহারা থেকে। হাসি ফুটল। রেডিওর হ্যান্ড রিসিভার তুলে নিল ডেনভার। ‘একটা কাজের কাজই করেছ, গেইটর। শত্রুক্যাম্পের যোগাযোগ বিচ্ছিন্ন করেছ? ওভার।

‘বিচ্ছিন্ন করেছি। একটা দারুণ চমকও রেখে এসেছি বিচ্ছুগুলোর জন্যে।’

সাঙ্কেতিক বাক্য ব্যবহার করছে ওরা। রেডিওর কণ্ঠটা মুসার পরিচিত। মরিস মরিসন। বুঝতে পারল, ওর সাঙ্কেতিক নাম গেইটর। হারানো মাল বলে নিশ্চয় সোনার মোহরগুলোকেই বুঝিয়েছে। কিন্তু ‘শত্রুক্যাম্পের যোগাযোগ বিচ্ছিন্ন’ আর ‘দারুণ চমক’ বলে কী বোঝাতে চেয়েছে?

‘ভাল, গেইটরটেইল, ডেনভার বলল। ‘ফ্লোরিডা বে’র নি জায়গায় দেখা হবে। ওভার অ্যান্ড আউট।’

রিসিভার নামিয়ে রাখল ডেনভার। সাদা রঙের একটা হ্যাট তুলে মাথায় দিল। কমলা-কালো পালক লাগানো। কেবিনের দরজার দিকে ঘুরে দাঁড়াচ্ছে। চট করে সরে গেল রবিন। জাহাজের সামনের দিকে ছুটল। গ্যাঙপ্ল্যাঙ্ক বেয়ে আর নামার সময় নেই। নামতে গেলেই ডেনভারের চোখে পড়ে যাবে।

বুনো হাঁসের পরিচিত ডাক কানে এল।

ঝটকা দিয়ে ডানে মাথা ঘোরাতেই চোখে পড়ল মুসাকে। কার্গো হ্যাচের কাছে দাঁড়িয়ে আছে। পাগলের মত হাত নেড়ে হ্যাচ দেখিয়ে নীচে নেমে যাওয়ার ইঙ্গিত করছে।

তাড়াতাড়ি হ্যাচের কাছে গিয়ে দাঁড়াল মুসা। ঢাকনাটা তুলল। রবিনকে নিয়ে নীচে নেমে এল। জাহাজের স্টোরেজ এরিয়া অর্থাৎ মাল রাখার জায়গা এটা। কিন্তু ‘মাল’-এর নমুনা দেখে হাঁ হয়ে গেল দুজনেই।

হাত-পা বেঁধে, মুখে কাপড় গুঁজে জাহাজের খোলে ফেলে রাখা হয়েছে ডেপুটি ক্যানার আর কিটি ওয়াটারম্যানকে।

গোঁ-গোঁ করে কিছু বলার চেষ্টা করলেন ডেপুটি। হাত তুলে ওপর দিক দেখিয়ে চুপ থাকতে ইশারা করল মুসা।

ওপরে জাহাজের ডেকে পায়ের শব্দ শোনা যাচ্ছে। শব্দটা সরে না যাওয়া পর্যন্ত অপেক্ষা করল মুসা ও রবিন। তারপর ক্যানার ও কিটির বাঁধন খুলতে শুরু করল।

মুখ থেকে কাপড় খুলতেই ডেপুটি বললেন, ‘বাঁচালে!’

‘এখানে এলেন কী করে?’ ডেপুটির পায়ের বাঁধন খুলছে রবিন।

‘ডকমাস্টারকে জরুরি একটা কথা জিজ্ঞেস করতে ভুলে গিয়েছিলাম,’ ডেপুটি জানালেন। ‘ডাকাতির রাতে বন্দরে যত জাহাজ ছিল সব স্থানীয়। আমি জানতে এসেছিলাম, এগুলোর মধ্যে কোনওটা ঝড়ের সময় জেটি থেকে সরেছিল কিনা।’

‘শার্ক,’ রবিন বলল।

‘ঠিক। ডকমাস্টারের কাছে শোনার পর ফক্স ডেনভারকে জিজ্ঞেস করতে এসেছিলাম ঝড়ের মধ্যে কোথায় বেরিয়েছিল ও। জবাব না দিয়ে একটা বন্দুক বের করে আমার দিকে তাক করল।’

‘যা বোঝা যাচ্ছে, পুরো দলের মধ্যে সবচেয়ে ভয়ঙ্কর এই লোকটাই।’

‘দল?’ বুঝতে পারলেন না ডেপুটি ক্যানার

কিটির হাত মুক্ত হলে ও নিজেই মুখে গোঁজা কাপড়টা টেনে বের করল। ‘অ্যালিগেইটর শিকারি, মরিস। মাছ শিকারি, ডেনভার। ওদের পিছু নিয়ে জলাভূমিতে যাওয়ার সময় আমাকে ধরে ফেলল। হাত-পা বেঁধে এখানে নিয়ে এসেছে ডেনভার।’

‘তৃতীয় আরও একজন আছে দলে, গুজ বার্নার,’ রবিন বলল। ‘তালা খোলার ওস্তাদ।’

‘ওরা কারা?’ এখনও বিভ্রান্তির মধ্যে রয়েছে কিটি।

‘ডাকাত। মায়ামির ব্যাংক থেকে ওরাই সোনার মোহর চুরি করেছে।’

‘তুমি শিওর?’ ডেপুটি জিজ্ঞেস করল।

‘শিওর।’

‘কথা পরেও বলা যাবে,’ তাগাদা দিল মুসা। ‘এখান থেকে বেরোনো দরকার আগে।’

কিন্তু দেরি যা করার করে ফেলেছে। ইঞ্জিন স্টার্ট নেবার শব্দ হলো। কার্গো হোল্ডে থেকেও বোঝা যাচ্ছে, ডক থেকে সরে যাচ্ছে জাহাজটা।

‘বাহ্, চমৎকার,’ তিক্তকণ্ঠে বলল মুসা।

‘হুঁ, তাহলে ফক্স ডেনভারই হ্যাটটা ধার দিয়েছিল তোমাকে তোমার চেহারা আড়াল করে বয়েস লুকানোর জন্যে,’ কিশোর বলল। বিলের বোটে করে ওর সঙ্গে গেইটর সোয়াম্পে চলেছে।

তীর ঘেঁষে চালাচ্ছে বিল। ‘হ্যাঁ। প্রথম দিন ভুলে আমার হ্যাটটা বাড়িতে ফেলে এসেছিলাম। ডেনভার বলল, হ্যাট ছাড়া আমাকে একেবারেই কচি খোকার মত দেখাচ্ছে, অনভিজ্ঞ রাইডার। তখন আমাকে এক রাতের জন্যে ওর হ্যাটটা ধার দিল।’

‘আর টাকা দিল প্রতিযোগিতায় যোগ দেয়ার জন্যে।’

‘হ্যাঁ। এক শর্তে, সোনার মোহরটা পাওয়ার কথা কাউকে বলতে পারব না।’

‘মোহরটা কোথায় পেয়েছিলে?’

‘রাতের বেলা ঠিক জায়গাটা দেখানো কঠিন, তবে চেষ্টা করব।’

ইঞ্জিন সামলাচ্ছে বিল। গলুইয়ের কাছে বসে আছে কিশোর। নজর রাখছে, যাতে পানিতে ডুবে থাকা মরা গাছে না লাগে, কিংবা ঘাসের দঙ্গল প্রপেলারে জড়িয়ে না যায়।

অবশেষে সেই দ্বীপটার কাছে পৌছল বিল। চিনতে পারল কিশোর। রাতের বেলা সেদিন এটাতেই আটকা পড়েছিল।

‘এখানে পেয়েছ? টুইন সাইপ্রেস-কী!’

না। কাছের আরেকটা দ্বীপের কিনারের অল্প পানিতে। চকচক করছিল। তুলে নিয়েছি। এটার সঙ্গে মিল ছিল দ্বীপের একটা জিনিসের।’

‘ছিল? এখন নেই?’

‘দেখলেই বুঝতে পারবে, কী বলতে চাইছি।’

কয়েক মিনিট পর একটা বাঁক ঘুরে এল বোট। সামনে একটা দ্বীপ, দেখতে টুইন সাইপ্রেস-কী’র মত। তবে একটা বড় পার্থক্য আছে।

‘এটাতে মাত্র একটা সাইপ্রেস গাছ,’ কিশোর বলল। আরেকটু কাছে যেতে দ্বিতীয় গাছটা চোখে পড়ল। তীরের কাছে কাত হয়ে পড়ে আছে। অর্ধেক পানিতে, অর্ধেক ডাঙায়। ‘ও, তারমানে ঝড়ে উপড়ে পড়েছিল!’

‘হ্যাঁ, বিল জবাব দিল। ‘ঝড়ের আগে বহুবার এসেছি এখানে। প্রায়ই ভুল করতাম। গাছ দুটোর কারণে কোনটা যে আসল টুইন সাইপ্রেস-কী বুঝতে অসুবিধে হতো।’

‘তারমানে ডাকাতরাও একই ভুল করেছে,’ এতক্ষণে বুঝতে পারল কিশোর। ‘মোহরগুলো পড়ে যাওয়ার সময় দুটো গাছ দেখেছিল ওরা। গাছ দুটোকে নিশানা রেখেছিল। ঝড়ে একটা গাছ উপড়ে যাওয়ার পর আর নিশানা ঠিক রাখতে পারেনি। ভুল করে বার বার টুইন সাইপ্রেস-কী’তে খুঁজতে চলে গেছে। ঠিক কোন জায়গাটায় মোহরটা পেয়েছ তুমি?’

‘ওই যে, ওখানে,’ দেখাতে গিয়ে কেঁপে উঠল বিলের গলা। ‘ওই অদ্ভুত আলোটা কীসের?’

পানির নীচে আলো। ওর পঞ্চাশ গজ দূরে নোঙর করা একটা এয়ারবোট।

‘মরিস মরিসন, আমি শিওর,’ কিশোর বলল। ‘ভুলটা নিশ্চয় বুঝে গেছে।’

ইঞ্জিন বন্ধ করতে ইশারা করল ও। এয়ারবোটের পাশে এসে থামল বিলের বোট। এয়ারবোটে একটা শর্টওয়েভ রেডিও দেখতে পেল কিশোর।

‘আরে, আলোটার কী হলো?’ চেঁচিয়ে উঠল বিল। এয়ারবোটের দিকে নজর ছিল ওদের। মাত্র এক মুহূর্তের জন্য। ওটুকু সময়েই গায়েব হয়ে গেছে আলো।

ভয়ঙ্কর চেহারার একটা জীব লাফিয়ে উঠল পানির ওপর। বিলের পিছনে। প্রচণ্ড শক্তিতে পিছন থেকে জড়িয়ে ধরল ওকে। তারপর টেনে নিয়ে গেল জলাভূমির পানিতে।

তেরো
‘বিল!’ চিৎকার দিয়ে পানিতে ঝাঁপিয়ে পড়ল কিশোর।

পানির নীচে শক্তিশালী জীবটার সঙ্গে ধস্তাধস্তি শুরু করল। রবারের মত চামড়া প্রাণীটার। বড় বড় চ্যাপ্টা পায়ের পাতা। জীবটাকে চিনতে পারল ও। ডুবুরির পোশাক পরা মানুষ।

বিলকে লোকটার হাত থেকে ছাড়াতে পারল না কিশোর। তবে ঠেলেঠুলে বিলকে খানিকটা ওপরে তুলে আনতে পারল যাতে নাক ভাসিয়ে শ্বাস অন্তত নিতে পারে।

আচমকা টান দিয়ে লোকটার মাস্ক খুলে নিল ও। মুখোশের আড়ালে কার মুখ ঢাকা পড়ে ছিল দেখতে পেল। যা সন্দেহ করেছিল তাই। মরিস মরিসন।

বিলকে ছেড়ে দিয়ে সাঁতরে সরে যেতে শুরু করল মরিস। ওর পিছু নেয়ার চেয়ে এখন বিলকে সাহায্য করা জরুরি। ওকে বোটে উঠতে সাহায্য করল কিশোর। নিজে বোটের কিনারে ঝুলে রইল, অর্ধেক শরীর পানিতে। এতক্ষণে আবার মরিসের দিকে তাকানোর সুযোগ পেল। ভেবেছিল, আক্রমণ করবে। কিন্তু যেখানে দেখবে ভেবেছিল, সেখানে নেই লোকটা।

‘ওই তো!’ গলুইয়ের দিকটায় আঙুল তুলে চেঁচিয়ে উঠল বিল। ‘এয়ারবোটে উঠছে!’

কিশোরও দেখতে পেল। পানির নীচ থেকে একটা চটের বস্তা বোটে টেনে তুলছে মরিস। কিশোরও চেঁচিয়ে উঠল, ‘মোহরগুলো পেয়ে গেছে!’

বস্তার মুখ খোলা। দড়ি দিয়ে পেঁচিয়ে বাঁধল মরিস। পানিতে পড়ার সময় নিশ্চয় বস্তার মুখ খুলে গিয়েছিল। দু’চারটা মোহর হয়তো ছিটকে পড়েছিল এদিক ওদিক। ঢেউয়ের ধাক্কায় একটা চলে গিয়েছিল তীরের কাছাকাছি। সেটাই খুঁজে পেয়েছে বিল।

এয়ারবোটের ইঞ্জিন স্টার্ট দিল মরিস। গেইটর সোয়াম্প ধরে ফ্লোরিডা বে’র দিকে রওনা হয়ে গেল। পুল কর্ড টেনে বিলও ওর বোটের ইঞ্জিন স্টার্ট দিল। মরিসের পিছু নিল। কিন্তু গতি এতই কম, বুঝল, এয়ারবোটের সঙ্গে কোনভাবেই পেরে উঠবে না। চিৎকার করে কিশোর বলল, ‘বিল, রাস্টির ফিশিং ক্যাম্পে চলো!’

.

শার্কের কার্গো হোল্ডে ওদিকে শত্রুর বিরুদ্ধে ব্যবহারের জন্য সুবিধেমত একটা অস্ত্র খুঁজে বেড়াচ্ছে মুসা।

ভয়ানক উত্তাল সাগর। ভীষণভাবে দোল খাচ্ছে জাহাজ। সোজা হয়ে বসে থাকাও কঠিন। ডেপুটি ক্যানারের পায়ের শেষ গিঁটটা খুলতেও হিমশিম খাচ্ছে রবিন।

‘কিছু পেলে?’ দড়ির চাপে লাল হয়ে যাওয়া হাতের কব্জি ডলছে কিটি।

‘নাহ্, অস্ত্র পাইনি,’ জবাব দিল মুসা। তবে লাইফ জ্যাকেটগুলোর নীচে কী পেয়েছি দেখুন।’ কালো কাপড়ের দুটো হুড তুলে দেখাল ও।

‘হুড!’ কিটি অবাক।

‘হ্যাঁ, হুড। এগুলো পরেই নিশ্চয় ব্যাংকে ডাকাতি করতে গিয়েছিল,’ ডেপুটি বললেন। কিন্তু বোটে এল কী করে এগুলো?’

‘ডাকাতি করে পালিয়ে এসে এই জাহাজেই লুকিয়েছিল ডাকাতেরা,’ মুসা অনুমান করল। ‘ওরাই রেখেছে। ডাকাতির পর পুলিশের তাড়া খেয়ে প্ল্যান বদল করেছিল গুজ বার্নার আর মরিস মরিসন। ডিন ওয়াটারম্যানের একটা এয়ারবোট চুরি করে ফ্লোরিডা বে’তে ডেনভারের জাহাজে ওঠার বুদ্ধি করেছিল।‘

‘তারমানে জাহাজে ঠিকমতই উঠতে পেরেছিল, ক্যানার বললেন। ‘গাল্‌ফ্ অভ মেক্সিকোর দিকে পালিয়ে না গিয়ে এখানে থেকে যাওয়ার কারণটা কী?’

‘মোহরগুলো আনতে পারেনি ওরা। ঝড়ের সময় ওদের ছিনতাই করে আনা এয়ারবোট থেকে মোহরগুলো গেইটর সোয়াম্পের পানিতে পড়ে যায়। একটু আগে বার্নার আর ডেনভার সেটা নিয়ে ঝগড়া করছিল।’

‘দেখো মুসা,’ ডেপুটি বললেন, ‘পড়ালেখা শেষ করে যদি পুলিশের গোয়েন্দা হতে ইচ্ছে করে, সোজা চলে এসো ফ্রগ’স পেনিনসুলায়, আমি নিজে তোমার জন্যে সুপারিশ করব।’

‘চাকরি তো পরে, আগে বাঁচার চেষ্টা করা দরকার। এখান থেকে বেরোতে হবে।’

‘বেরিয়ে কী করবে?’ কিটির প্রশ্ন। ‘সাঁতরে সাগর পাড়ি দেবে?’

‘এ ছাড়া আর তো কোনও উপায় দেখছি না।’ কিটির দিকে তাকাল মুসা।

‘এখানকার সাগরে হাঙর আছে?’ জিজ্ঞেস করল রবিন।

‘কিলবিল করছে,’ জবাবটা দিলেন ডেপুটি।

‘ঝড়ের সময় অন্য প্রাণীরা যেখানে প্রাণের ভয়ে অস্থির, তখনও খাওয়াটাই একমাত্র কাজ বলে মনে করে এখানকার হাঙরেরা,’ যোগ করল কিটি।

‘যাক, সুখবর, তিক্ত শোনাল মুসার কণ্ঠ। ‘তাহলে কি কোন উপায়ই নেই?’

‘উপায় একটা আছে,’ ডেপুটি বললেন। ‘রেডিওটা কোনভাবে হাত করতে পারলে কোস্ট গার্ডের সাহায্য চাইতে পারি।’

কেউ কিছু বলার আগেই উঠে দাঁড়াল কিটি। নিঃশব্দে হ্যাচের ঢাকনা ফাঁক করে উঁকি দিল। মাথা নামিয়ে জানাল, ‘জাহাজ চালাচ্ছে ডেনভার। বার্নারকে দেখা যাচ্ছে না।’

‘নিশ্চয় কেবিনে,’ মুসা বলল। ‘ডেনভারের চোখ এড়িয়ে ওখানে যাওয়া যাবে?’

আবার হ্যাচের ঢাকনা ফাঁক করে দেখল কিটি। ‘এসো!’

ঢাকনা সরিয়ে দুই হাতে কার্গো হোল্ডের ফোকরের দুই পাশ চেপে ধরে দোলা দিয়ে বানরের মত ওপরে উঠে গেল কিটি। ওর ক্ষিপ্রতা বিস্মিত করল সবাইকে। কেন ওর নামের আগে ‘আজব’ শব্দটা জুড়ে দেয়া হয়েছে বুঝতে পারল মুসা ও রবিন।

কিটির পিছনে বেরোল ও। জাহাজের গলুইয়ের দিকে ডেনভারের নজর। ওদের দিকে ঘুরতে লাগল ওর মুখ। ডেকে তুলে রাখা নোঙরের পিছনে চট করে বসে পড়ল দুজনে। যে কোন কারণেই হোক, ডেনভারের নজর ওদের ওপর পড়ল না, ওর চোখ আবার গলুইয়ের দিকে ফিরলে রওনা হলো দুজনে।

হামাগুড়ি দিয়ে এগোতে লাগল দুজনে। মেইন কেবিনের খোলা দরজার কাছে পৌঁছল। ভিতরে উঁকি দিয়ে দেখে নিল কিটি। মুসাকে আসতে ইশারা করল। ঢুকে পড়ল কেবিনে।

কেবিনের সামনের দিকে আরেকটা দরজা। জাহাজের স্লিপিং কোয়ার্টারে যাওয়ার পথ, বুঝতে পারল রবিন। একটা ধাতব ডেস্কের ওপর রাখা রেডিওটা। পাশে আরেকটা ইলেকট্রনিক যন্ত্র। ফিশ ফাইন্ডার। সাগরতলে মাছ কোথায় আছে খুঁজে বের করার জন্য ব্যবহার হয় এই যন্ত্র।

ডেস্কে ছড়ানো গেইটর সোয়াম্পের একটা ম্যাপ। সমস্ত দ্বীপের ওপর লাল ‘ক্রস’ চিহ্ন দেয়া। রাস্টি কালাহানের ফিশিং ক্যাম্প ঘিরে কালো কালির দাগ।

রেডিওর সুইচ অন করল রবিন। তীক্ষ্ণ চিৎকারের মত শব্দ বেরোতে থাকল স্পিকার থেকে। তাড়াতাড়ি ভলিউম কমিয়ে দিল ও। রবিনকে চুপ থাকতে ইশারা করে কেবিন থেকে বেরিয়ে গেল কিটি। মুহূর্ত পরেই ফিরে এল আবার। ইশারাতেই জানাল, সব ঠিক আছে।

হ্যান্ড রিসিভার তুলে নিয়ে ট্র্যান্সমিট করার বোতাম টিপল মুসা। ‘মুসা কলিং কালাহান’স ফিশিং ক্যাম্প,’ নিচু স্বরে কথা বলল মুসা। সাড়া পেল না। কণ্ঠস্বর সামান্য উঁচু করে আবার চেষ্টা করল। এবারও সাড়া এল না। সবাই ঘুমিয়ে পড়েছে ভেবে যখন হাল ছেড়ে দিতে যাচ্ছিল, কথা বলে উঠল স্পিকার, ‘হাই, মুসা। তুমি আবার রেডিও কিনলে কবে?’

হ্যারিসের কণ্ঠ চিনতে পারল মুসা। ‘হ্যারিস, ভীষণ বিপদের মধ্যে আছি আমরা।’

‘সে তো বোঝাই গেছে। কড়া ঘুম থেকে আমাকে ডেকে তুলেছ। কোথায় তুমি? ওভার।’

‘ফক্স ডেনভারের ফিশিং বোটে।’

‘ফিশিং বোট! ঝড় আসছে জানো না?’

‘আস্তে বলুন! জাহাজটায় ডাকাতদের সঙ্গে রয়েছি আমরা। মায়ামিতে ব্যাংক ডাকাতি করেছে যারা। ওভার।’

‘বলো কী!’ চেঁচিয়ে উঠল হ্যারিস।

‘আস্তে! আস্তে! কিশোরকে বলুন, জাহাজ নিয়ে মরিস মরিসনকে তুলে নিতে যাচ্ছে ডাকাতগুলো।’

‘কিশোর তো এখানে নেই…’ কথা শেষ হওয়ার আগেই আচমকা থেমে গেল হ্যারিসের কণ্ঠ। রেডিওতে গোলমাল হয়েছে না অন্য কিছু, বোঝা গেল না।

‘তাই তো বলি, কথা বলে কে!’ পিছনে পরিচিত কণ্ঠ শুনে পাক খেয়ে ঘুরে দাঁড়াল মুসা। বার্নারকে দাঁড়িয়ে থাকতে দেখল। স্লিপিং কোয়ার্টারের দরজা দিয়ে ঢুকেছে। ‘ঘুমানোর চেষ্টা করছিলাম। তোমার কথা কানে গেল…আরও আস্তে বলা উচিত ছিল তোমার।’

‘দেরি করে এসেছেন,’ মুখে হাসি ফোটানোর চেষ্টা করল রবিন। ‘পুলিশকে এস ও এস পাঠিয়ে দিয়েছি।’

চোখের পাতা সরু হয়ে এল বার্নারের। ‘গুড। ভালই করেছ। তোমাদের লাশ খুঁজে পেতে আর বেশি কষ্ট করতে হবে না ওদের। যদি ততক্ষণে হাঙরে খেয়ে না ফেলে।’

এক পা এগিয়ে এল বার্নার। আচমকা ওকে ধাক্কা দিয়ে সরিয়ে ডেকে বেরোনোর দরজার দিকে দৌড় দিতে গেল মুসা। পারল না। ওকে ধরে ফেলল বার্নার। হাত মুচড়ে পিঠের ওপর নিয়ে এসে অসহায় করে ফেলল। গর্জে উঠল, ‘বহুত জ্বালান জ্বালিয়েছ। এবার বোঝাব মজা!’

কিন্তু মুসাকে ‘মজা বোঝানোর’ আগেই কেবিনের দরজা দিয়ে ঘরে ঢুকল কিটি। ঘুসি মারল বার্নারের চোয়ালে। পিছনে ছিটকে পড়ল বার্নার। নাক চেপে ধরেছে। আঙুলের ফাঁকে রক্ত। ঘুসি খেয়ে নাক ভেঙে গেছে। রক্ত বেরোচ্ছে।

ক্ষুধার্ত বাঘের দৃষ্টিতে কিটির দিকে তাকাল বার্নার। কিন্তু আক্রমণ করতে দ্বিধা করছে। ও এখন একা। শত্রুরা দুজন।

‘খবরদার! নড়বে না!’ মুসার পিছন থেকে ধমক শোনা গেল।

চরকির মত পাক খেয়ে ঘুরে দাঁড়াল মুসা ও কিটি। শটগান হাতে দাঁড়িয়ে থাকতে দেখল ডেনভারকে। বন্দুকের নল ওদের দিকে তাক করা। তাড়াতাড়ি ডেস্কের ড্রয়ার খুলে একটা রিভলভার বের করে নিল বার্নার। তুলে ধরল মুসার দিকে।

কেবিনের দরজার দিকে ফিরে হাঁক দিল ডেনভার। ‘এই, এসো তোমরা, ভিতরে এসো! কোন চালাকি করবে না, যদি তোমাদের বন্ধুদের সুস্থ দেখতে চাও!’

ভিতরে ঢুকল রবিন ও ক্যানার।

রক্তাক্ত নাকের ভিতর থেকে ঘোঁৎ-ঘোঁৎ শব্দ বেরিয়ে এল বার্নারের। ‘বাহ্, চমৎকার! হাঙরের ভোজ আজ ভালই জমবে।’

চোদ্দ
‘হ্যারিস! রাস্টি!’ চিৎকার করছে কিশোর। অন্ধকারে ফিশিং ক্যাম্পের কেবিনের দিকে দৌড়াচ্ছে। ঘরে ঢুকে সুইচ টিপে দিল। আলো জ্বলল না।

বাইরে বেরিয়ে এল ও। বোট থেকে একটা টর্চ থাবা দিয়ে তুলে নিয়ে দৌড় দিল বিল। কিশোরের কাছে চলে এল।

‘আলো জ্বলছে না। মেইন কেবিনে কেউ নেই। আমাদের কেবিনে গিয়ে দেখি।’ দৌড় দিল কিশোর 1

চাবুকের মত আঘাত হানছে বাতাস। চোখেমুখে সুচ ফুটাচ্ছে বৃষ্টি। সব কিছু উপেক্ষা করে খুঁটিতে বসানো কেবিনের সারির পাশ দিয়ে ছুটছে দুজনে।

‘এটাই।’ থামল না কিশোর। সিঁড়ি বেয়ে দৌড়ে উঠতে শুরু করল।

‘রবিন!’ কেবিনে ঢুকে চিৎকার করে ডাকল কিশোর। বিলও ঢুকল। টর্চের আলো ফেলল অন্ধকার কেবিনে। অদ্ভুত দৃশ্য ফুটে উঠল চোখের সামনে। মেঝেতে পানি জমে আছে। কাদার চিহ্ন সরে গেছে পানির কাছ থেকে। বিছানার পাশ থেকে নড়ে উঠল বিশাল একটা জীব। মাথা দিয়ে দরজা আটকাল, লেজ দিয়ে জানালার দিকটা।

‘কি-কি-ক্কিশোর!’ ভয়ে তোতলানো শুরু করল বিল। ওর ট আলো প্রতিফলিত হচ্ছে মস্ত একটা সরীসৃপের দুধসাদা চোখে।

‘অ্যালিগেইটরটা এখানে এল কীভাবে!’ কণ্ঠস্বর স্বাভাবিক রাখার চেষ্টা করছে কিশোর। বিল, আস্তে আস্তে সরতে থাকো। পিছন দিকে চলে যাও। সাদা চোখটা কানা। ওটা দিয়ে দেখতে পায় না।’

‘আমার পা অবশ হয়ে গেছে!’ কম্পিত কণ্ঠে বিল বলল।

‘তাহলে চুপচাপ দাঁড়িয়ে থাকো। ধীরে ধীরে সরতে আরম্ভ করল কিশোর। অ্যালিগেইটরের লেজের দিকে চলে আসছে। অ্যালিগেইটর এমনিতেই চোখে ভাল দেখে না, ন্যাশনাল জিওগ্রাফিক চ্যানেলে বিশেষজ্ঞদের মুখে শুনেছে; তার ওপর এটার একটা চোখ নষ্ট। সেই সুযোগটাই নিতে যাচ্ছে ও।

‘বিল, অ্যালিগেইটরের পিঠে চড়ব আমি।’

‘কী করবে?’

‘পিঠে চড়ব। আটকানোর চেষ্টা করব। আমি পিঠে চড়লে আর এক মুহূর্তও দেরি করবে না, সোজা দৌড় দেবে দরজার দিকে।’

বিলের দিকে কয়েক ফুট এগোল অ্যালিগেইটর। যা করার দ্রুত করতে হবে, বুঝতে পারছে কিশোর, একেবারে সময় নেই। আরেকটু এগোল ও। তারপর লাফ দিয়ে গিয়ে বসল অ্যালিগেইটরটার পিঠে দুই হাতে ওটার নাকের ওপর চাপ দিয়ে ওপরের চোয়াল নামিয়ে মুখটা মেঝেতে ঠেসে ধরার চেষ্টা করল।

এভাবেই চোয়াল চেপে ধরে অ্যালিগেইটরকে আটকানো হয়, ন্যাশনাল জিওগ্রাফিকে দেখেছে। চাপা গর্জন করে উঠল অ্যালিগেইটর। মাথা ঝাড়া দিয়ে হাত সরানোর চেষ্টা করল। মুখটা সরে গেল দরজার কাছ থেকে।

‘কিশোর!’ রাস্টির চিৎকার শোনা গেল। ঝটকা দিয়ে খুলে গেল কেবিনের দরজা। ঘরে ঢুকল ও।

ভয়ঙ্করভাবে লেজ দোলাচ্ছে তখন অ্যালিগেইটর। মাথাটা এপাশ ওপাশ ঝাঁকি দিচ্ছে। বহু কষ্টে ওটার পিঠ আঁকড়ে রয়েছে কিশোর।

আর কোন উপায় না দেখে রাস্টিও এসে বসল অ্যালিগেইটরের পিঠে। মেঝেতে চেপে ধরে রাখতে চাইল। কোনভাবে যদি উল্টে যেতে পারে ওটা, পিঠের নীচে ফেলে ভর্তা বানিয়ে ফেলবে দুজনকেই।

‘পালাও!’ বিলের উদ্দেশ্যে চেঁচিয়ে উঠল কিশোর।

মাথা দিয়ে বাড়ি মেরে দরজার পাল্লা লাগিয়ে দিয়েছে অ্যালিগেইটর। ওখান দিয়ে বেরোনোর উপায় নেই। জানালার দিকে ছুটল বিল। মাথা নিচু করে ডাইভ দিল। পর্দা ছিঁড়ে ডিগবাজি খেয়ে গিয়ে পড়ল বাইরের অন্ধকারে।

মারাত্মক ভঙ্গিতে মাথা নাড়ছে অ্যালিগেইটর। দুজন লোক পিঠে চেপে বসে চোয়াল চেপে ধরেও কিছুই করতে পারছে না।

‘আর পারব না!’ হাঁপিয়ে গেছে কিশোর। চেপে ধরে রাখতে রাখতে অবশ হয়ে আসছে হাত।

‘আমিও না!’

লেজ আছড়াচ্ছে অ্যালিগেইটর। যা নাগালে পাচ্ছে তাতেই বাড়ি মারছে। একটা চেয়ার বাঁধল লেজের ডগায়। ভেঙে টুকরো টুকরো হয়ে গেল।

‘আমি এক দুই তিন গোনার সাথে সাথে গিয়ে জানালায় ঝাঁপ দেবেন! ঠিক আছে?’ চেঁচিয়ে বলল কিশোর।

‘আমি না, তুমি!’ গুণতে আরম্ভ করল রাস্টি, ‘এক…দুই…তিন!’

‘দুজনে একসঙ্গে!’ কিশোর বলল।

আচমকা অ্যালিগেইটরের চোয়াল থেকে হাত সরিয়ে আনল দুজনে। জানালার দিকে দৌড় দিল। চোখের পলকে দেহটাকে বাঁকিয়ে কামড় মারল দানবটা। ভয়ানক শব্দে বন্ধ হলো চোয়াল। এক ইঞ্চির জন্য ফসকে গেল কিশোরের ডান গোড়ালি।

মাথা নিচু করে ডাইভ দিয়ে জানালার বাইরে চলে এল রাস্টি। ডিগবাজি খেল শূন্যে। বেমক্কাভাবে কাঁধটা পড়ল মাটিতে। গড়ান দিয়ে সোজা হলো।

কিশোর দুই হাতে জানালার কিনার ধরে ঝুলছে। একটা সেকেন্ড ঝুলে থেকে ছেড়ে দিল হাত। পড়ল খাড়া হয়ে, পায়ের ওপর। নিরাপদে।

মাটিতে বসে হাঁপাচ্ছে বিল। কিশোরকে দেখে বলল, ‘আমি ভাল আছি!’

‘রাস্টি, আপনার খবর কী?’ জানতে চাইল কিশোর।

‘পঞ্চাশটা খেপা ষাঁড়ের পিঠে চড়েছি আমি, একশোটা বুনো ঘোড়া, কিছুই হয়নি,’ রাস্টি জানাল। ‘কিন্তু একটামাত্র কানা অ্যালিগেইটরের পিঠে চড়েই হাতটা ভাঙলাম।’

হ্যারিস এসে হাজির হলো। বিড়বিড় করে গাল দিচ্ছে কাউকে। ‘পন্টুন বোটটা নড়ছে না। ইঞ্জিনের বারোটা বাজিয়ে দিয়েছে। আটকা পড়লাম। দ্বীপ থেকে আর বেরোতে পারব না।’

কী ঘটেছে, সংক্ষেপে হ্যারিসকে জানাল কিশোর। তিনজনে মিলে রাস্টিকে দাঁড় করাল। ধরে ধরে মেইন কেবিনের দিকে নিয়ে চলল।

‘শর্ট-সার্কিট করে জেনারেটরটাও অচল করে দিয়েছে!’ রাস্টি জানাল। ‘মেরামত করতে বসেছিলাম আমি আর হ্যারিস, এ সময় তোমাদের চিৎকার শুনলাম।’

‘জেনারেটরটা নষ্ট হওয়ার আগে রেডিওতে কথা বলছিলাম রবিনের সাথে,’ হ্যারিস বলল। ‘কথা বলতে বলতেই পাওয়ার চলে গেল, রেডিও অফ। রবিন আর মুসা ফক্স ডেনভারের ফিশিং বোটে আটকা পড়েছে। জাহাজটা কোথায় আছে, রবিনের কাছ থেকে জানার সুযোগ পাইনি, তার আগেই বিদ্যুৎ চলে যাওয়াতে যোগাযোগ বিচ্ছিন্ন হয়ে গেছে।’

‘জাহাজের অবস্থান জানতে হবে না,’ কিশোর বলল। ‘মরিস মরিসনকে অনুসরণ করলেই আমাদেরকে জাহাজের কাছে নিয়ে যাবে।’

‘কীভাবে অনুসরণ করবে?’ বিল জানতে চাইল। ‘তুমিই তো তখন বললে, ওকে ধরার একমাত্র উপায় এখন আরেকটা এয়ারবোট জোগাড় করা। ইতিমধ্যেই দশ মিনিট সময় নষ্ট করে ফেলেছি আমরা। আমাদের চেয়ে দশ মিনিটের পথ এগিয়ে আছে ও।’

‘তা ঠিক!’ চিন্তিত ভঙ্গিতে মাথা দোলাল কিশোর।

‘রাস্টিকে পাঁচ মিনিট সময় দাও,’ বিল বলল। ‘জেনারেটরটা ঠিক করে ফেলুক। রেডিওতে কোস্ট গার্ডকে খবর দেয়া যাবে।’

এ ছাড়া আর কোন উপায়ও দেখল না কিশোর। চুপ হয়ে গেল। হই-হট্টগোলে অন্য অতিথিদেরও ঘুম ভেঙে গেছে। কেবিন থেকে বেরিয়ে আসছে তারা। হাতে লণ্ঠন। গায়ে রেইন কোট।

রাস্টির ভাঙা হাতটা পরীক্ষা করল টনি ওয়াকার। ‘হাড্ডিটা ঠিকমত বসিয়ে দিতে পারব আমি। পেইন কিলার আছে?’

‘আছে,’ হ্যারিস জানাল।

হাসপাতালে নিতে সময় লাগবে। তাই টনির কথায় রাজি হয়ে গেল রাস্টি।

প্রবল গতিতে ঝাপটা মারছে বাতাস। সেইসাথে ভারি বৃষ্টি। যেন মার্বেলের মত আঘাত হানছে চোখেমুখে। প্রচণ্ড দুশ্চিন্তায় সেসব উপেক্ষা করছে কিশোর। ওর বন্ধুরা মারাত্মক বিপদের মধ্যে আছে। ওদের সাহায্য করা দরকার। কিন্তু কীভাবে?

‘তোমার জন্যে আমার খারাপ লাগছে, কিশোর,’ বাইরে এসে বলল বিল।

‘থ্যাংকস।’

ঠিক এই সময় বাতাসের শব্দকে ছাপিয়ে আরেকটা শব্দ ক্ষণিকের জন্য কানে এল কিশোরের। ইঞ্জিনের। ভুল শুনেছে ভেবে গুরুত্ব দিল না। কিন্তু আবার শোনা গেল শব্দটা। বাড়তেই থাকল। না, ভুল শোনেনি ও। বুকের মধ্যে লাফ দিয়ে উঠল হৃৎপিণ্ডটা। চিৎকার করে উঠল, ‘হাইড্রোপ্লেন!’

পনেরো
ওপর দিকে তাকিয়ে আছে কিশোর। প্লেনের ছোট্ট রানিং লাইটটা চোখে পড়ছে। ঝোড়ো বাতাসকে উপেক্ষা করে কালাহান’স-কী’তে নামার প্রস্তুতি নিচ্ছে।

ঢেউয়ে উত্তাল পানিতে নামতে গিয়ে কেঁপে উঠল হাইড্রোপ্লেন। ডকের দিকে দৌড়ে গেল কিশোর। ককপিট থেকে নেমে এলেন রাস্টির বন্ধু ব্রেক জনসন। ‘এই তুফানের মধ্যে প্লেন ওড়ানো! মনে হচ্ছিল রোডেও খেলছি।’

‘তারমানে মজাই পেয়েছেন,’ চোখ থেকে বৃষ্টির পানি মুছল কিশোর। ‘কিন্তু এ সময় এখানে কেন আপনি? ঝড়ের মধ্যে শুধু শুধু প্রাণ হাতে করে উড়াল দেননি নিশ্চয়?’

‘না। আজ বিকেলে এমন কিছু খবর পেয়েছি, না এসে স্বস্তি পাচ্ছিলাম না।’

‘কী খবর?’

‘বিগ সাইপ্রেসে আমার এক বন্ধু মরিসের ব্যাপারে কতগুলো তথ্য দিয়েছে। আমার ফার্ম থেকে বেরিয়ে যাওয়ার পর অবৈধভাবে অ্যালিগেইটর শিকারের অপরাধে নয় মাস জেল খেটে সবে বেরিয়েছে ও। আমার এক কর্মচারীর সঙ্গে সহযোগিতা করে আমার কানা অ্যালিগেইটরটাকে চুরি করেছে। জেলে থাকতে এমন একটা লোকের সঙ্গে বন্ধুত্ব হয়েছে ওর, যে তালা খোলার ওস্তাদ।’

‘গুজ বার্নার।’

‘হ্যাঁ। তুমি জানলে কী করে?’

‘সে-এক লম্বা কাহিনী,’ কিশোর বলল। ‘এখন ওসব বলার সময় নেই। দুজন খুনে ডাকাতের সঙ্গে একটা জাহাজে আটকা পড়েছে আমার বন্ধু রবিন আর মুসা। ওদের কথা আপনাকে বলেছিলাম।’

‘এই আবহাওয়ায় প্লেন নিয়ে ওড়ার চিন্তা কোরো না,’ সাবধান করে দিল ব্রেক। ‘আমার মাথা খারাপ, সেজন্যে বেরিয়েছিলাম। তা- ও তো তুফান একটু কম ছিল। এখন আরও বাড়ছে।’

‘বাড়ুক। আমি কেয়ার করি না।’

কিশোরের দিকে দীর্ঘ একটা মুহূর্ত তাকিয়ে থেকে জনসন জিজ্ঞেস করলেন, ‘রাস্টি কোথায়? এখন ওই প্লেন নিয়ে যদি কেউ উড়তে পারে, তো ও পারবে।’

‘রাস্টির হাত…’ জবাব দিতে যাচ্ছিল বিল।

তাকে থামিয়ে দিয়ে কিশোর বলে উঠল, ‘মেইন কেবিনে।’

বিলের কথা বুঝতে পারেননি জনসন। দৌড় দিল কেবিনের দিকে।

‘বলতে দিলে না কেন?’ বিল বলল, ‘তুমি জানো, ভাঙা হাত নিয়ে প্লেন ওড়াতে পারবে না রাস্টি।’

‘জানি। এ-ও জানি, রাস্টি আর জনসন কোনমতেই আমাকেও এখন প্লেন ওড়াতে দেবেন না।’

ককপিটে চড়ল কিশোর। ইগনিশনেই লাগানো রয়েছে চাবিটা। ‘ওটা তুমি ওড়াবে?’ বিল অবাক।

‘আর কোন উপায় নেই। মরিসের আগেই আমি জাহাজটায় পৌঁছতে না পারলে মুসা ও রবিনের বাঁচার আশা শেষ।’

‘আমিও তোমার সাথে যাব।’

‘প্লেন ওড়াতে জানো?’

‘না। তবে আমি সঙ্গে থাকলে তোমার সুবিধে হবে।’ কিশোর বাধা দেয়ার আগেই কো-পাইলটের সিটে উঠে বসল বিল

বাতাসের অনুকূলে প্লেনের নাক ঘোরাল কিশোর, বাতাসের ধাক্কাটাকে কাজে লাগানো গেলে ওপরে উঠতে সুবিধে হবে। ফুল থ্রটল দিল। গতিবেগ যতটা সম্ভব বাড়িয়ে দিল। ঝোড়ো বাতাসে জলাভূমির বদ্ধ পানিতেও উত্তাল ঢেউ। তার ওপর দিয়ে ছুটতে গিয়ে মোচার খোলার মত দুলতে লাগল প্লেন।

‘শক্ত হয়ে বসে থাকো,’ বিলকে বলল কিশোর। আস্তে করে কন্ট্রোল ধরে টান দিল। পানি থেকে উঠে পড়ল প্লেন। বাতাসের স্রোতে ভর করে দ্রুত ওপরে উঠতে থাকল।

তুমি চোখ রাখো,’ ইঞ্জিন আর বাতাসের গর্জনকে ছাপিয়ে চিৎকার করে বলল কিশোর। ‘মরিসের বোটটা দেখা যায় নাকি দেখো।’

‘দেখেছি!’ একটু পরেই চেঁচিয়ে উঠল বিল। ডানে হাত তুলল।

মোহনার কাছে পৌছে গেছে বোট। উত্তাল সাগরের ঢেউ এসে জলার পানিতেও বড় বড় ঢেউ সৃষ্টি করছে। মরিসের হালকা এয়ারবোটকে এগোতে দিচ্ছে না। সামনে আধমাইল দূরে আলো দেখা যাচ্ছে। একটা জাহাজ। রানিং লাইট জ্বেলে দিয়েছে। মরিসের লক্ষ্য ওই জাহাজটাই, বুঝতে পারল কিশোর। চেঁচিয়ে বলল, ‘শিওর, ওটাই ডেনভারের জাহাজ!’

জাহাজটার কাছে পৌঁছতে সময় লাগল না। ভালমত দেখার জন্য প্লেন নিচুতে নামিয়ে আনল কিশোর। জাহাজের ডেকে কয়েকজন মানুষ। দুজন লোক বন্দুক দেখিয়ে চারজন মানুষকে ঠেলে নিয়ে যাচ্ছে জাহাজের পিছন দিকে। মুহূর্ত পরেই ওই চারজন মানুষকে উত্তাল সাগরে ফেলে দিল বন্দুকধারীরা।

‘মুসাদেরকেই ফেলেছে!’ কিশোর বলল। ‘ওদের তুলতে হবে!’

‘ঠিক আছে। আমি রেডি,’ জবাব দিল বিল।

প্লেনের পিছন দিক থেকে এখন বাতাস বইছে। চক্কর দিয়ে ধীরে ধীরে নীচে নামতে শুরু করল কিশোর। প্লেনের তলায় লাগানো পন্টুন দুটো আলতো করে রাখল দুটো ঢেউয়ের মাঝখানের খাঁজে। কিন্তু একটা ঢেউয়ের চূড়া ভেঙে পড়াতে সঙ্গে সঙ্গে লাফিয়ে উঠতে বাধ্য হলো আবার। সময়মত উঠতে না পারলে ঢেউটা প্লেনের ওপরই ভাঙত। ধাক্কায় কাত হয়ে গেলে আর সোজা হবার সাধ্য ছিল না প্লেনটার।

শক্ত হাতে কন্ট্রোল চেপে ধরে রেখেছে কিশোর। আবার প্লেন নামাল। পন্টুন ছোঁয়াল দুটো ঢেউয়ের মাঝখানে। এবার সফল হলো।

ক্রমাগত এসে ঝাঁপিয়ে পড়ছে ঢেউ। প্লেনের একপাশে আঘাত হেনে ওটাকে কাত করে ফেলার চেষ্টা চালাচ্ছে যেন। কিন্তু পন্টুনে ভর করে ভেসে থাকায় ঢেউয়ের সঙ্গে সঙ্গে প্লেনটাও দুলছে; ওপরে উঠছে, নীচে নামছে।

ককপিটের হ্যাচ খুলে বাইরে বেরোল ও। একটা পন্টুনের ওপর নামল। পঞ্চাশ গজ দূরে পানিতে হাবুডুবু খেতে দেখল রবিন, মুসা, কিটি ও ডেপুটি ক্যানারকে। পানির ওপর মাথা ভাসিয়ে রাখতেই হিমশিম খাচ্ছে ওরা, সাঁতরে এগোনো তো দূরের কথা।

‘আমার মনে হয় হাত বেঁধে ফেলেছে,’ বিলকে বলল কিশোর। ‘আমি যাচ্ছি।’

‘আমিও যাব!’ অন্য পন্টুনটায় নেমে পড়ল বিল।

পানিতে ঝাঁপিয়ে পড়ল দুজনে। বন্দিদের কাছে পৌঁছতে যেখানে পাঁচ মিনিট লাগার কথা, প্রতিকূল ঢেউয়ের বিরুদ্ধে লড়াই করে এগোতে সেখানে লাগল তিন গুণ বেশি সময়।

‘আমি ঠিক আছি,’ কিশোরকে বলল মুসা। ‘আগে রবিনের দড়ি খোলো।’

ওদের কাছ থেকে বিশ ফুট দূরে রয়েছে রবিন। পানির নীচে মাথা ডুবে যাচ্ছে। তুলতে পারছে না। প্রচুর পানি পেটে যাচ্ছে।

কাছে এসে রবিনকে ধরল কিশোর।

রবিন বলল, ‘হাতের দড়িটা শুধু কেটে দাও, কিশোর, তাতেই চলবে। ওদের বাঁচাও।’

ব্যাক পকেটে হাত দিল কিশোর। পেননাইফটা হাতে লাগতে স্বস্তির নিঃশ্বাস ফেলল। রবিনের হাতের দড়ি কাটতে শুরু করল। বেশির ভাগটাই কেটে যাবার পর সামান্য একটু যা লেগে রইল, টান দিয়ে ছিঁড়ে ফেলল রবিন।

ফিরে তাকাল কিশোর। ডেপুটি শেরিফকে প্লেনের দিকে নিয়ে যাচ্ছে বিল। অর্ধেক পথ চলে গেছে। সাঁতরে মুসার কাছে ফিরে এল কিশোর। দড়ি কাটতে কাটতে জিজ্ঞেস করল, ‘কিটি কোথায়?’

চারপাশে তাকাল মুসা। কিটিকে দেখতে পেল না। অথচ খানিক আগেও ছিল। বাঁধন কেটে যেতেই প্লেনের দিকে সাঁতরাতে শুরু করল ও। পিছনে কিশোর। সাঁতরানোর সময় চারপাশে কিটিকে খুঁজছে ওদের চোখ।

কিশোরের কাঁধ চেপে ধরল মুসা। ‘পানিতে তলিয়ে গিয়ে থাকলে আর ভাসতে পারবে না! ডুব দিয়ে দেখব নাকি?’

মুসার হাত ধরে টান দিল কিশোর। ‘পাগল! এই ঢেউয়ের মধ্যে ডুব দিলে আর ভাসতে পারবে?’

মুসাও সেটা জানে। মনে একটা খুঁতখুঁতি নিয়ে প্লেনের দিকে সাঁতরে চলল ও। পৌছে গেছে বিল আর ডেপুটি ক্যানার। পন্টুনে উঠে ক্যানারের বাঁধন খুলে দিয়েছে বিল। দুজনে হাত বাড়িয়ে দিল কিশোরকে উঠতে সাহায্য করার জন্য।

প্লেনের প্যাসেঞ্জার সাইডের পন্টুন থেকে আরেকটা হাত বাড়িয়ে দেয়া হলো মুসাকে তোলার জন্য। হাঁ হয়ে গেল মুসা। ‘কিটি! তুমি কী করে এলে?’

‘সেমিনোল ম্যাজিক,’ হেসে জবাব দিল কিটি। ‘একে আমরা বলি ডলফিন-সাঁতার। অনেকটা বাটারফ্লাই সাঁতারের মত, হাত বাঁধা অবস্থায় সাঁতরানো। ‘

হেসে উঠল মুসা। ওপরে উঠে কিটির কাঁধ চাপড়ে দিল। হঠাৎ বন্দুকের গুলির শব্দ হলো। ওদের কয়েক ফুট পিছনে পানি ছিটাল গুলি।

পঞ্চাশ গজ দূরে এয়ারবোটের গলুইয়ে বসে থাকতে দেখা গেল তাকে। হাতে একটা দোনলা বন্দুক। দ্বিতীয় নল থেকে আবার গুাণ করল ও। বাঁয়ের পন্টুনে এসে লাগল গুলি।

‘ভিতরে ঢোকো!’ চিৎকার করে বলল কিশোর।

হাইড্রোপ্লেনের ছোট্ট ককপিটে গাদাগাদি করে বসল সবাই। সবার শেষে প্লেনে উঠল মুসা। হাঁপাতে হাঁপাতে বলল, ‘এত বোঝা নিয়ে এখন এটা উড়তে পারলে হয়!

‘আরও বিপদ আসছে!’ হাত তুলে দেখাল ক্যানার। উইন্ডশীল্ডের ভিতর দিয়ে তাকিয়ে আছে। ডেনভারের জাহাজ ‘শার্ক’ ছুটে আসছে ওদের দিকে।

‘কী করছে?’ ভয় পেয়ে গেল মুসা।

চোখ বড় বড় হয়ে গেছে রবিনের। ‘প্লেনের গায়ে গুঁতো মারবে!’

এক মুহূর্ত দেরি না করে ইঞ্জিন স্টার্ট দিল কিশোর। থ্রটল খুলে গতি বাড়ানো শুরু করল।

ডানে ঘুরে গিয়ে ওদের পথ আটকানোর চেষ্টা করল শার্ক।

‘কোনভাবেই সময়মত ওড়া সম্ভব না,’ ক্যানার বললেন।

ভারি দম নিল কিশোর। জবাব দিল না। নিজের কাজ করে গেল।

মরিসকে শটগানে আবার গুলি ভরতে দেখল রবিন। নাক বরাবর সামনে চলে গেছে এখন শার্ক। চেঁচিয়ে বলল, ‘কিশোর, জলদি করো!’

মাথা ঝাঁকাল কিশোর। আলতো করে টান দিল কন্ট্রোলে। নাক উঁচু করল প্লেন। শটগানের গুলি ওদের ঠিক নীচ দিয়ে চলে গেল।

জাহাজের দিকে উড়ে যাচ্ছে প্লেন। উঁচু! আরেকটু উঁচু! জাহাজের গায়ে গুঁতো লাগে লাগে অবস্থা। ককপিটে বসা সবাই চেঁচিয়ে উঠল। জাহাজের ডেকের মাত্র কয়েক ফুট ওপর দিয়ে উড়ে গেল প্লেন। শেষ মুহূর্তে জাহাজের ডেকে ঝাঁপ দিয়ে পড়ল গুজ বার্নার। নইলে প্লেনের পন্টুনের বাড়ি খেত মাথায়।

‘ইয়াহু!’ রোডেও-চিৎকার দিয়ে উঠল কিটি। ‘মনে হচ্ছে হারিক্যানের পিঠে চড়েছি!’

নীচে তাকিয়ে আছে রবিন। এয়ারবোট থেকে মরিসের বাড়িয়ে দেয়া একটা বস্তা জাহাজে টেনে তুলতে দেখল বার্নার আর ডেনভারকে। ‘মোহরের বস্তা! ওদের এই পালানো দেখতে ভাল লাগছে না আমার!’

‘পালাতে পারবে না,’ কিটি বলল।

ভুরু নাচাল মুসা। ‘ভবিষ্যৎ দেখারও ক্ষমতা আছে নাকি আপনার?’

‘না। ওই দেখো, কোস্ট গার্ডের বোট।’

কোস্ট গার্ডের কাটার জাহাজটাকে কিশোরও দেখল। শক্তিশালী ইঞ্জিনওয়ালা ওই জাহাজের সঙ্গে পাল্লা দেয়ার সাধ্য নেই ফিশিং বোটের। আনন্দে হই-চই শুরু হলো হাইড্রোপ্লেনের ছোট্ট ককপিটে। এত বোঝা না থাকলে ফিশিং বোটটাকে পাকড়াও করার দৃশ্যটা না দেখে যেত না কিশোর।

ফিশিং ক্যাম্পের আলো দেখা গেল। শক্ত হয়ে বোসো সবাই। আমি এখন ল্যান্ড করব!’

একটু পর পানিতে আঘাত হানল প্লেনের একপাশের একটা পন্টুন। সাগরের ঢেউয়ের খাঁজে নামার চেয়ে জলাভূমির অপেক্ষাকৃত স্থির পানিতে নামাটা কঠিন হলো। প্রচণ্ড ঝাঁকি লাগল। দ্বিতীয় পন্টুনটাও পানি ছুঁলো। আবার প্রচণ্ড ধাক্কা। ডকের দিকে ছুটে যাচ্ছে তীব্র গতিতে। আর রক্ষা নেই। চোখ বুজে ফেলল সবাই। কিন্তু ভাসমান ডকের ওপর উঠে পড়ল পন্টুন দুটো। পিছলে ছুটল।

মনে হলো যেন অনন্তকাল পর অবশেষে থামল প্লেনটা। এক এক করে চোখ মেলল সবাই। ভারি নিঃশ্বাসের শব্দ। আবার শুরু হলো গুঞ্জন। বেঁচে গেছে এবারকার মত।

কোথায় আছে বুঝতে পেরে হেসে উঠল রবিন। হাসিটা সংক্রমিত হলো মুসার মাঝেও। প্লেনের দুদিকে দুটো খুঁটি। ওদের কেবিনটার ঠিকনীচে এসে থেমেছে প্লেন।

‘একেবারে বাড়িতে পৌঁছে দিয়েছে।’ প্লেনের গা চাপড়ে দিয়ে বলল রবিন, ‘সাবাস বেটা!’

‘কিন্তু কেবিনের ভিতর কে আটকা পড়ে আছে শুনলে আনন্দের সীমা থাকবে না তোমাদের,’ হেসে জবাব দিল কিশোর। বিলও ওর হাসিতে যোগ দিল। রবিন, মুসা, কিটি আর ক্যানার এ-ওর মুখের দিকে তাকাতে লাগল। কিছু না বুঝে বোকার হাসি হাসল।

.

রাতে ঝড়ের মধ্যেই অ্যালিগেইটরটাকে বাইরে বের করার ব্যবস্থা করল কিটি আর ব্রেক। ওটাকে কেবিনে আনা হয়েছিল কীভাবে, রহস্যটা ভেদ হলো। ডিমগুলো নিয়ে এসে রেখে দিয়েছিল মরিস। ডিমের আকর্ষণেই উঁচু সিঁড়ি বেয়ে উঠে কেবিনে ঢুকে পড়েছিল অ্যালিগেইটরটা। বোঝা গেল, ওই ডিম দেখিয়েই বিগ সাইপ্রেস থেকে জলাভূমি দিয়ে ওটাকে সোয়াম্প ল্যান্ডে টেনে এনেছিল মরিস। এখন ওই ডিমের সাহায্যেই আবার ওটাকে ফিরিয়ে নিয়ে যাওয়া হবে বিগ সাইপ্রেসে, অ্যালিগেইটরের খামারে, ওর পুরানো বাড়িতে।

পরদিন সকালে ঝড় থামল। দুপুর একটা নাগাদ মেঘ কেটে গিয়ে রোদ হেসে উঠল। আকাশ ঘন নীল। দেখে মনেই হয় না এতবড় একটা ঝড় বয়ে গেছে।

রোডেও গ্রাউন্ডের গ্র্যান্ডস্ট্যান্ডে বসে খেলা দেখছে কিশোর ও রবিন। একের পর এক কাউবয় এসে রিঙে ঢুকছে, প্রতিযোগিতা করছে। মারাত্মক বিপজ্জনক এক খেলা। সেদিকে তাকিয়ে রবিন বলল, ‘নিজে বিপদে পড়ার চেয়ে অন্যের বিপদ দেখে মজা পাওয়া সহজ!’

হাসল কিশোর। ‘ডাকাতের সাথে টক্কর লাগার কথা বলছ তো?’

‘হ্যাঁ,’ মাথা ঝাঁকাল রবিন। ‘এই জলার অঞ্চল আর আমার ভাল লাগছে না। রকি বিচে ফিরে যেতে পারলে বাঁচি। আগামী একশো বছর শাওয়ার ছাড়া অন্য কোন ধরনের পানিতে ভিজতে রাজি ন‍ই আমি।’

বুল-রাইডিঙের খেলায় ব্ল্যাক ডেভিলের পিঠে চড়ে কিটিকে ঢুকতে দেখা গেল। সফল খেলা দেখিয়ে চলে গেল।

তারপর যাকে ঢুকতে দেখল, চোখ কপালে উঠে গেল কিশোর- রবিনের। রাস্টি কালাহান। সাথে ওর সহকারী হ্যারিস। রাস্টির এক হাত স্লিঙে ঝোলানো। ভাঙা হাত নিয়েই খেলতে চলে এসেছে। ল্যাসো হাতে স্টিয়ার রোপিং খেলা শুরু করল।

হ্যারিসের এক হাতে ল্যাসো, আরেক হাতে ঘোড়ার লাগাম ধরা। রাস্টির ভাল হাতটায় ল্যাসো, ভাঙা হাত দিয়ে লাগাম ধরতে পারছে না, কোন কিছু না ধরেই বসে আছে ঘোড়ার পিঠে। বিস্ময়কর দক্ষতায় এক হাতেই ল্যাসো ছুঁড়ে গরুর শিঙে আটকে ফেলল। হ্যারিস গরুর পিছনের পায়ে ল্যাসো আটকে দিল। হুমড়ি খেয়ে মাটিতে পড়ে গেল গরু।

রুদ্ধশ্বাসে এই খেলা দেখছিল দর্শকরা। তুমুল করতালিতে ফেটে পড়ল। হাততালি দিতে দিতে কিশোর বলল, ‘আরিব্বাপরে, কী খেলা! গিনেস রেকর্ড বুকে নাম উঠে যাওয়া উচিত। ভাঙা হাত নিয়ে স্টিয়ার রোপিং!’

এক হাতেই ল্যাসো খুলে নিল রাস্টি। গরুটাকে মাটি থেকে উঠতে সাহায্য করল রোডেও ভাঁড়, এবার আর নকল নয়, আসল ডিক টোম্যান। দর্শকদের দিকে হ্যাট নেড়ে ধন্যবাদ জানাল রাস্টি।

মাইকে শোনা গেল মিস্টার গিবসনের ঘোষণা, ‘এবার খেলা দেখাতে আসছে বিল ওয়াটমোর আর মুসা আমান।’

রবিনের দিকে তাকিয়ে হাসতে হাসতে কিশোর বলল, ‘আমাদের মুসা রোডেও খেলছে, ভাবতে পারো?’

‘নাহ্, সত্যিই পারি না,’ রবিন বলল। ‘কিন্তু আমার অবাক লাগছে, যে বাবার ভয়ে এত কাণ্ড করল বিল, তিনি তাকে খেলতে দিতে রাজি হলেন কী করে?’

‘এতবড় একটা ডাকাতির কেসের সমাধান করতে পুলিশকে সহযোগিতা করেছে বলে এতই খুশি হয়েছেন মিস্টার ওয়াটমোর, ছেলের এই আবদার তিনি পূরণ করেছেন।’

‘তুমি জানলে কীভাবে?’

‘বিল আমাকে বলেছে।’

শূটের দরজা খুলে দিল টোম্যান। ঘোড়ায় চড়ে রিঙে ঢুকল মুসা। প্রথমেই ল্যাসো না ছুঁড়ে সোজা গিয়ে টারজানের মত গরুর দুই শিং চেপে ধরল। ষাঁড়টাও নাছোড়বান্দা। এত সহজে পরাজিত হতে রাজি নয়। হ্যাঁচকা টানে ঘোড়ার পিঠ থেকে তুলে নিয়ে এল মুসাকে। মুসাও ছাড়ল না। দুই শিং ধরে ঝুলে রইল।

মুসার ওজনের কারণেই বোধহয় শেষ পর্যন্ত মাথা নোয়াতে বাধ্য হলো ষাঁড়। তা ছাড়া এত নাছোড়বান্দা বেয়াড়া খেলোয়াড়ও বোধহয় এই প্রথম পেয়েছে। ষাঁড়ের দ্বিধাকে কাজে লাগিয়ে ওটাকে মাটিতে শুইয়ে ফেলল মুসা।

আবার করতালিতে ফেটে পড়ল উত্তেজিত দর্শক। এ সময় রিঙে ঢুকল বিল। কয়েকটা গরু ছেড়ে দেয়া হলো রিঙে। ঘোড়ার পিঠে চড়ে রিঙের এক মাথা থেকে আরেক মাথায় ছুটে বেড়াতে লাগল মুসা। বিল ওর সহকারী। একের পর এক গরুকে ল্যাসোয় আটকে ধরাশায়ী করতে থাকল দুজনে।

করতালির পর করতালি!

উত্তেজনায় কখন সিট থেকে উঠে দাঁড়িয়েছে কিশোর ও রবিন, বলতে পারবে না। দর্শকদের সঙ্গে পাল্লা দিয়ে চেঁচিয়ে যাচ্ছে ওরাও। চেঁচিয়ে গলা ফাটাচ্ছে। হাততালি দিচ্ছে। মনে রাখার মত একটা দিন ওদেরকে উপহার দিচ্ছে ওদের বন্ধু মুসা আমান।
এক
গুড়ুম! অন্ধকার, ঝোড়ো রাত ভেদ করে গুম-গুম করে উঠল বাজের শব্দ।

‘খাইছে! কীসের শব্দ ওটা?’ ভ্যানের পিছনে বসা মুসা প্রশ্ন করল।

‘বাজ, মুসা। ভয়ের কিছু নেই,’ সামনের আসন থেকে বলল রবিন।

‘ভয়ের কিছু নেই? শুনলি, রাফি? আকাশ যে কোন মুহূর্তে আমাদের মাথায় ভেঙে পড়বে অথচ ভয়ের নাকি কিছু নেই।’ বলল মুসা।

‘ঘাবড়িয়ো না, মুসা,’ চালকের আসন থেকে বলল কিশোর। ‘আমরা সময় মতই সিনেমা হলে পৌঁছে যাব। একটু ঝড় উঠেছে শুধু।’

‘তোমার কথা ঠিক হলেই ভাল, কারণ আমার খিদে পেয়েছে। তোর কী খবর, রাফি?’

রাফি লেজ দুলিয়ে সম্মতি জানাল।

আঁকাবাঁকা রাস্তা ধরে সাবধানে এগিয়ে চলেছে ভ্যান। মুষলধারে বৃষ্টি হচ্ছে, তবে মুভি থিয়েটার আর মাত্র ক’মাইল দূরে।

কিশোর,’ বলল জিনা। ‘এই শর্টকাটটা সুবিধের ঠেকছে না।’

‘হ্যাঁ, ভীষণ অন্ধকার,’ যোগ করল রবিন। ‘তুমি ঠিকমত রাস্তা দেখতে পাচ্ছ তো, কিশোর?’

‘একদম পরিষ্কার,’ জবাবে বলল কিশোর।

দুম!

প্রচণ্ড ঝাঁকি খেয়ে ভ্যানটা হড়কে গেল রাস্তা থেকে।

‘আকাশ ভেঙে পড়েছে!’ চেঁচিয়ে উঠল মুসা।

ওর কোলে লাফিয়ে উঠে পড়ল রাফিয়ান।

ভ্যানটা থেমে দাঁড়িয়েছে।

চা সবাই ঠিক আছ তো?’ কিশোরের প্রশ্ন।

‘আমি ঠিক আছি,’ বলল রবিন। ‘জিনা?’

‘হ্যাঁ, ধন্যবাদ। ভাগ্যিস সিট বেল্ট লাগিয়েছিলাম,’ বলল জিনা কিশোর পিছন দিকে ঘুরে চাইল।

‘তোমাদের কী খবর?’

মুসা আর রাফিয়ানকে কোথাও দেখা গেল না।

‘মুসা? রাফি?’ ডাকল জিনা।

‘আমরা ভাল আছি,’ পিছনের সিটের তলা থেকে শোনা গেল মুসার গলা। ‘আমরা, মানে, দেখছিলাম আরকী মেঝেটা ঠিক আছে কিনা।’

‘হুম…’ বলল রবিন। ‘ব্যাপারটা কী ঘটল বুঝতে পারছি না।’

‘শব্দ শুনে তো মনে হলো টায়ার ফেটেছে,’ বলল জিনা।

‘দেখি,’ বলল কিশোর। গ্লোভ কম্পার্টমেন্ট থেকে একটা ফ্ল্যাশলাইট বের করে নিয়ে টায়ারগুলো দেখতে গেল।

‘তোমরা এখন বেরিয়ে আসতে পারো,’ মুসার উদ্দেশে বলল,

জিনা। ‘মেঝে নিশ্চয়ই ঠিকই আছে।’

‘কে জানে, অতটা শিয়োর হতে পারছি না,’ বলল মুসা।

রাফিয়ান ঘেউ করে উঠল। মনে হয় সায় জানাল।

কিশোর ভ্যানে ফিরে এল।

টায়ার ফেটেছে। মনে হয় কোন পাথর-টাথরে লেগে ফেঁসে গেছে। সবাই বসে থাকো। আমরা সময় মতই হলে পৌঁছে যাব। মুসা, স্পেয়ারটা নিয়ে আমার সাথে এসো।’

‘সম্ভব নয়,’ বলল মুসা।

‘কেন?’ প্রশ্ন করল কিশোর। ‘এখনও ভয় কাটেনি?’

‘আমি ভয় পাইনি,’ জবাবে বলল মুসা।

গুড়ুম!

‘খাইছে! আকাশ ভেঙে পড়েছে!’ চেঁচিয়ে উঠল মুসা। ওর কাণ্ড দেখে হেসে ফেলল কিশোর, রবিন আর জিনা।

‘হেসো না,’ বলল মুসা। ‘এসব ঝোড়ো রাতে ভূত বেরোয়!’

‘অনেক হয়েছে,’ বলল কিশোর। ‘এবার এসো তো চাকাটা বদলে ফেলি।’

‘আগেই তো বলেছি, কিশোর, সম্ভব নয়। কোন বাড়তি চাকা নেই,’ বলল মুসা।

‘তারমানে?’ কিশোর, রবিন আর জিনা পরস্পর মুখ তাকাতাকি করে নিল। এবার মুসার দিকে চাইল। ‘কেন নেই?’ কিশোরের প্রশ্ন।

‘আমার আর রাফির ইমার্জেন্সি সারভাইভাল কিটের জন্যে জায়গা দরকার ছিল। ইমার্জেন্সিতে টিকে থাকার মত জিনিস আছে ওখানে। তাই না রে, রাফি?’ জিজ্ঞেস করল মুসা।

রাফি ঘেউ করে উঠল।

‘সারভাইভাল কিটে না জানি কী আছে,’ বলল রবিন।

‘আমি ধারণা করতে পারছি,’ বলল জিনা।

মুসা স্পেয়ার টায়ার কম্পার্টমেন্ট খুলল। ভিতরে কুকি, চিপস, কেক, সোডা পপ, আর সাবমেরিন স্যাণ্ডউইচ।

‘ঝড়ের মধ্যে আটকা পড়েছি আমরা, সঙ্গে বাড়তি টায়ার নেই, ‘ বলল কিশোর।

‘শুনে ইমার্জেন্সি সিচুয়েশন মনে হচ্ছে,’ বলল মুসা।

হাত বাড়িয়ে স্ন্যাক্স তুলে নিল ও। রাফিকেও দিল।

‘অ্যাই, ওটা কী?’ বলল রবিন। উইণ্ডশিল্ড ভেদ করে তর্জনী তাক করল। আকাশ আবারও চিরে দিল বিজলীর রেখা। আলোকিত হলো বিশাল এক দুর্গ। রাস্তার ঠিক ও মাথায়। ‘দেখে মনে হচ্ছে কারও বাড়ি।’

‘অট্টালিকা বলাই ভাল,’ যোগ করল কিশোর।

‘দুর্গের মত,’ জিনা বলল।

‘ভুতুড়ে দুর্গ,’ বলল মুসা।

‘চলো সাহায্যের জন্যে যাই ওখানে,’ বলল কিশোর।

‘আমরা ওদের ফোন ব্যবহার করতে পারি,’ বলল জিনা। ‘হয়তো ছবিটা মিস করতে হবে না আমাদের।’

মুসা এক চুল নড়ল না।

‘যাবে না?’ রবিন জানতে চাইল।

‘না,’ মাথা নেড়ে বলল মুসা। ‘ঝড়ের রাতে কোন ভুতুড়ে দুর্গে ঢোকার ইচ্ছে আমার নেই।’

লেজ নেড়ে যেন সায় জানাল রাফিয়ান।

‘বোকার মত কথা বোলো না। এটা মোটেও ভুতুড়ে দুর্গ নয়,’ বলল জিনা।

মুসা স্যাণ্ডউইচে কামড় বসাল। ‘আমরা এখানেই ভাল আছি।’

‘থাকো তা হলে,’ বলল কিশোর।

বন্ধুদেরকে ভ্যান থেকে নামতে দেখল মুসা। জিনা সবার সামনে, ফ্ল্যাশলাইট জ্বেলে পথ দেখাচ্ছে। মুহূর্ত দুয়েক পরে দৃষ্টিসীমার আড়ালে চলে গেল ওরা।

‘ওরা বৃষ্টিতে ভিজছে, আর আমরা রয়েছি শুকনো ভ্যানের ভিতরে-সাথে ইমার্জেন্সি সারভাইভাল কিট। এখন বল তো, রাফি কারা বোকা?’

কড় কড়! গুড়ুম!

ভ্যানের পাশের এক গাছে বাজ পড়ল। মাটিতে উপড়ে পড়ল গাছটা। গোটা ভ্যান কেঁপে উঠল থরথর করে। মুখ পাংশু হয়ে গেল মুসার।

দাঁড়াও! আমরা আসছি!’ চিৎকার ছাড়ল ও।

তারপর ভ্যান থেকে লাফিয়ে নেমে দুর্গটার দিকে ছুটল। ওকে অনুসরণ করল রাফিয়ান।

দুই
রাফিকে পিছনে নিয়ে মন্টগোমারি দুর্গের আঁকাবাঁকা ড্রাইভওয়ে ধরে ছুটে চলল মুসা। রাস্তা খাড়া হয়ে উঠে গেছে, বৃষ্টির কারণে চড়াই বাওয়া কষ্ট সাধ্য হলো আরও। শেষমেশ মুসা আর রাফি চূড়ায় উঠতে পারল। সদর দরজার কাছে যখন পৌছল, দস্তুরমত হাঁফাচ্ছে।

‘ওরা সব কোথায়,’ বলে চারধারে নজর বুলাল মুসা।

‘বু!’

আর্তচিৎকার ছাড়ল মুসা।

কিশোর। রবিন আর জিনার সঙ্গে দাঁড়িয়ে।

‘সাবাস! দারুণ দৌড় দিয়েছ,’ বলল কিশোর। হেসে উঠল।

‘তো, মুসা, তুমি ভ্যান ছেড়ে এখানে কেন?’ রবিনের প্রশ্ন।

‘ভ্যানটাকে আর নিরাপদ মনে হলো না,’ বলল মুসা।

‘ঘেউ,’ ডাক ছেড়ে সায় জানাল যেন রাফি।

‘অনেক ফাজলামো হয়েছে। আমরা এখানে ফোন ইউয করতে এসেছি,’ বলল কিশোর। ডোর লকারের দিকে হাত বাড়াল ও। ‘লোক থাকলেই হয়,’ যোগ করল।

‘উপরে আলো জ্বলছে, লোক থাকার সম্ভাবনাই বেশি,’ বলল জিনা। তিন তলায় বড় বড় জানালাগুলো আঙুল ইশারায় দেখাল।

দরজাটা ককিয়ে উঠে খুলে গেল। ছেলে-মেয়েরা ভিতরে উঁকি দিয়ে কিছুই দেখতে পেল না। এবার আঁধার ফুঁড়ে একটা মুখ উদয় হলো। বয়স্ক এক লোকের মুখ। হাতে ধরা মোমবাতির আ মুখের চেহারায় ভুতুড়ে ছায়া পড়েছে।

‘একটা কথা ভুলে গেছিলাম,’ বলল মুসা। ‘এখন মনে পড়েছে।’

‘কী?’ জিজ্ঞেস করল রবিন।

‘ভ্যানে থাকলেই ভাল হত!’ জবাবে বলল মুসা।

‘প্লিজ,’ বলল বৃদ্ধ। কুঁচকোনো একটা হাত রাখল মুসার কাঁধে। ‘প্লিজ, ভেতরে এসো।’

ঢোক গিলল মুসা।

‘রাফি, তুই আগে যা,’ বলে ঠেলা দিল রাফিকে।

দলটা রাফিকে অনুসরণ করে দরজা দিয়ে ঢুকে পড়ল অন্ধকারাচ্ছন্ন ফ্রন্ট হল-এ। দরজাটা ওদের পিছনে লেগে গেল দড়াম করে।

‘আমার নাম ক্লাইভ,’ বৃদ্ধ জানাল।

গ্রিক ‘মাফ করবেন,’ বলল কিশোর, ‘আমাদের ভ্যানের চাকা ফেটে গেছে আপনাদের বাসার সামনে আর-’

‘কার সাথে কথা বলছ, ক্লাইভ?’ অচেনা এক কণ্ঠস্বর বলল। আরেকজন লোক উদয় হলো। এর হাতেও মোমবাতি। ‘আমি ক্লিফটন মন্টগোমারি। এ আমার খানসামা ক্লাইভ। বাজে একটা রাত, তাই না?’

‘হ্যাঁ, মিস্টার মন্টগোমারি,’ জবাব দিল কিশোর।

‘আমাকে ক্লিফট বলে ডেকো। এসো, গা শুকিয়ে নাও,’ বলে চললেন ক্লিফট। ‘আলোর জন্যে দুঃখিত। মেরামতের কাজ চলছে তো তাই আমাদেরকে মোমবাতি ব্যবহার করতে হচ্ছে।’

‘মাফ করবেন, মিস্টার মন্টগোমারি, কিন্তু-’ বলতে শুরু করেছিল কিশোর।

‘আহ-আহ-আহ-আমাকে ক্লিফট বলে ডাকো।’

‘ঠিক আছে, ক্লিফট। আমরা কি আপনার ফোনটা ইউয করতে পারি? আমাদের ভ্যানের চাকা ফেটে গেছে। সাথে এক্সট্রা টায়ারও নেই।’ জ্বলন্ত চোখে মুসার দিকে চাইল কিশোর।

‘সরি, ফোন লাইন নষ্ট। ঝড় থেমে গেলে ক্লাইভ মেরামতের চেষ্টা করবে। এখন এসো। আমাদের সাথে ডিনার করবে।’

‘ধন্যবাদ, ক্লিফট, কিন্তু-’ শুরু করেছিল জিনা।

ওর কথা কেড়ে নিলেন ক্লিফট।

‘আমি না শুনব না।’

রাফির দিকে চাইল মুসা।

‘মানুষটার কথা তো শুনলি। উনি না শুনবেন না। এ জায়গাটা হয়তো ততটা খারাপ নয়, বলল ও।

ক্লাইভ ওদেরকে পিছনে নিয়ে, ফ্রন্ট হল পেরিয়ে বিশাল, বাঁকা এক সিঁড়ি ধরে ওপরে উঠতে লাগল। ওপরে উঠছে সবাই, এসময় মুসা বাতাসে নাক টানল। সুস্বাদু, তাজা রোস্ট বীফের সুঘ্রাণ।

‘বলেছিলাম না, রাফি, এখানে ভয়ের কিছু নেই,’ খোশমেজাজে বলল মুসা।

তিন
সিঁড়ির মাথায় পৌছে নিজেদেরকে গ্রেট হল-এ দেখতে পেল ছেলে- মেয়েরা। এত বড় কামরা ওরা এর আগে দেখেনি। ঘরটার সব কিছুই প্রকাণ্ড। দেয়ালগুলো দেখে মনে হলো পঞ্চাশ ফুট উঁচু আর পাথরের চাঁই দিয়ে তৈরি। এক দেয়াল জুড়ে প্রাচীন ঢাল, তরোয়াল আর অন্যান্য মধ্যযুগীয় অস্ত্রপাতি। আরেক দেয়ালে দেখা গেল দশটি বর্মের এক সারি, প্রতিটা সাত ফুট লম্বা। তিনটে অতিকায় ঝাড়বাতিদান শত-শত মোমবাতির আলোয় উদ্ভাসিত।

‘কে ওটা?’ জিনা জবাব চাইল। এক লোকের পেল্লায় এক তৈলচিত্রের দিকে ইঙ্গিত করল। লোকটির মুখের চেহারায় কঠোরতার ছাপ।

‘উনি ওয়ার্ড মন্টগোমারি, আমার পরদাদা,’ বললেন ক্লিফট। ‘অদ্ভুত সুন্দর,’ বলল রবিন

‘বাহ্,’ বলল কিশোর।

‘আমরা কখন খেতে বসব?’ মুসার প্রশ্ন।

ক্লাইভ হেঁটে এসে মুসার পিছনে দাঁড়াল।

‘এদিকে এসো,’ পিছন থেকে বলল ও।

আঁতকে উঠল মুসা।

‘আমাদেরকে এভাবে চমকে দিয়েন না, বলল ও। ‘বেচারী রাফির আরেকটু হলে হার্ট অ্যাটাক হয়ে যেত। তুই ঠিক আছিস তো, রাফি? রাফি?’ মুসা চারধারে নজর বুলিয়ে রাফিকে কোথাও দেখতে পেল না। রাফি ইতোমধ্যেই গরুর মাংসের রোস্টের সুগন্ধ অনুসরণ করছে।

‘তোমার কুকুর দুর্দান্ত ব্লাডহাউণ্ড হতে পারবে,’ বললেন ক্লিফট। ‘ও এরমধ্যেই ডাইনিং রুমের হদিস বের করে ফেলেছে। এসো।’ রাফিকে অনুসরণ করার জন্য হাতছানি দিয়ে সবাইকে ডাকলেন তিনি।

বৈদ্যুতিক ঝাড়বাতি আলোকিত করে রেখেছে ডাইনিং রুমটাকে। বেশ ক’জন মানুষ ইতোমধ্যেই লম্বা টেবিলটিতে বসে আছে, কিন্তু মুসা তাদেরকে খেয়াল করল না। শুধুমাত্র খাবারের দিকে নজর ওর।

‘একেই বলে ডিনার টেবিল,’ সমীহের সুরে বলল মুসা। লম্বা টেবিলটির মাঝখানে এক সারি রুপোলী থালা। প্রতিটি থালায় উঁচু হয়ে আছে খাবার।

‘রাফি, দেখতে পাচ্ছিস?’ প্রশ্ন করল মুসা।

ঘেউ করে উঠল রাফি।

ওরা দু’জন টেবিলের কাছে হেঁটে গেল। এত খাবার দেখে ওদের চোখ ছানাবড়া। রোস্ট বীফ, চিকেন, মাছ, নানা ধরনের সব্জী, লম্বা রুটি, পাতলা রুটি, গোল পাঁউরুটি আর স্তূপাকারে স্প্যাঘেটি-কী নেই।

‘প্লিজ, বসে পড়ো,’ বললেন ক্লিফট। হাত নেড়ে কটা খালি চেয়ার দেখিয়ে দিলেন। টেবিল ঘিরে বসল ছেলে-মেয়েরা।

‘দারুণ একটা খবর আছে, তোমাদের সবার সাথে শেয়ার করতে চাই,’ টেবিলের মাথা থেকে বললেন ক্লিফট। ‘তবে শুরু করার আগে পরিচয়-পর্বটা সেরে নেয়া যাক। অচেনা লোকের চাইতে বন্ধু- বান্ধবদের সঙ্গে খেতে বসা অনেক স্বস্তিকর ব্যাপার।’

‘ক্লিফট, এটা কি তোমার আরেকটা সিলি গেম?’ তাঁর পাশে বসা মহিলা প্রশ্ন করলেন।

কিশোর শ্রাগ করে মুখ খুলল।

‘আমি শুরু করি। আমি কিশোর, আর এরা হচ্ছে রবিন, জিনা, মুসা আর রাফি। দুর্গের ঠিক বাইরেই ভ্যানের চাকা ফেটে গেছে আমাদের। আমরা ফোনটা ব্যবহার করতে এসেছিলাম শুধু।’

‘আর আমি ওদেরকে জোর করে ডিনারে বসিয়েছি। আমি সব সময় বলি, মানুষ যত বেশি আনন্দও তত বেশি। বারবারা, তোমার পালা।’

‘আমি বারবারা রেডিং,’ ক্লিফটের পাশে বসা মহিলা বললেন। ‘তোমরা হয়তো জানো আমি এ শহরের মেয়র। আমি ক্লিফটকে বহুদিন ধরে বোঝানোর চেষ্টা করছি ও যাতে এই দুর্গটা জাদুঘরের জন্যে দান করে।’

জিনার পাশে বসা বৃদ্ধ লোকটি সামনে ঝুঁকে বসে কাশি দিলেন। ‘সানি ডিপেস্টো। রিয়েল এস্টেট, শপিং মল, পার্কিং গ্যারেজ। আমি অনেক বছর ধরে এই জায়গাটা চাইছি। মধ্যযুগীয় ভাবধারার এক বিনোদন পার্ক বানাব। আমি এর নাম দিতে চাই নাইটল্যাণ্ড।’

তাঁর উল্টোদিকে বসা লালচুলো মহিলা মাথা নাড়লেন অননুমোদনের ভঙ্গিতে।

‘আমি স্যালি ম্যাকিনটায়ার, স্কটল্যাণ্ডের রয়্যাল মিউজিয়াম থেকে এসেছি। আমরা চাই এখানে স্কটল্যাণ্ডের ইতিহাস ঐতিহ্য নিয়ে একটা জাদুঘর হোক। এটার মালিক একসময় একজন স্কটিশ ছিলেন।’

ক্লিফট চেয়ারের পাশে দাঁড়ালেন।

‘আপনারা অনেকেই হয়তো মন্টগোমারি পরিবারের ঐতিহ্য সম্পর্কে জানেন না। আমার পরদাদা এই দুর্গটা কিনেছিলেন এক স্কটিশ জমিদারের কাছ থেকে। মন্টগোমারি পরিবার এখানে বহু বছর ধরে বাস করছে। আপনারা নিশ্চয়ই জানেন, আমার নিজের কোন পরিবার নেই। কাজেই আজ মাঝরাতে আমি এই দুর্গটা শহরের মানুষকে দান করে দেব। জাদুঘর এবং পার্ক হিসেবে ব্যবহার করার জন্যে।’

মেয়র রেডিং চেয়ার ছেড়ে লাফিয়ে উঠলেন।

‘অসাধারণ!’ চেঁচিয়ে উঠলেন।

সানি ডিপেস্টো পানির গ্লাসের দিকে হাত বাড়ালেন।

‘এই শহরে জাদুঘর কদ্দিন টেকে দেখব,’ শ্বাসের নীচে আওড়ালেন তিনি।

‘স্কটল্যাণ্ডের মানুষ বঞ্চিত হলো,’ স্যালি বললেন রবিনকে I

‘ক্লিফটন মন্টগোমারির উদ্দেশে টোস্ট হয়ে যাক,’ বললেন মেয়র রেডিং। সবাই যার যার গ্লাস তুলল।

‘আমার ভাল লাগে মাখন আর জ্যাম দিয়ে দারুণ দারুণ টোস্ট,’ বলল মুসা। ‘উলস্!’ জিভে পানি টানল।

ওর কথা শুনে লেজ নাড়ল রাফি।

‘হিপ, হিপ, হুররে!’ সবাই হর্ষধ্বনি করে উঠল। ‘হিপ, হিপ, হুররে!’

চাচা এবং পরমুহূর্তে, আচমকা সব কটা আলো নিভে গেল।

চার
‘খাইছে, সবাই কোথায়?’ জানতে চাইল মুসা।

‘সবাই শান্ত থাকুন,’ গলা চড়িয়ে বললেন ক্লিফট। ‘খানিকক্ষণের জন্যে কারেন্ট গেছে। ক্লাইভ এখুনি মোমবাতি নিয়ে আসবে। ক্লাইভ!’

কেউ একজন দিয়াশলাই জ্বালল। আঁধারে জ্বালা হলো একটা মোমবাতি। ধীরে ধীরে আলোকিত হলো একটি মুখ।

‘আরি, একদম ওয়ার্ড মন্টগোমারির মত দেখতে!’ চেঁচিয়ে উঠল জিনা।

ভূতটার মুখের চেহারা ফ্যাকাসে। গায়ের চামড়া কুঁচকানো, রুক্ষ। কোন ভুল নেই। এটাই ওয়ার্ড মন্টগোমারি!

‘খাইছে! আগেই বলেছিলাম জায়গাটা ভুতুড়ে!’ ককিয়ে উঠল মুসা।

ভূতটা খসখসে গলায় কথা বলতে শুরু করল।

‘মণ্টগোমারি দুর্গ আমাদের পরিবারেই থাকতে হবে। এই দুর্গের প্রতিটা পাথরকে অভিশাপ দিচ্ছি আমি। আরও অভিশাপ দিচ্ছি এখানে যারা মাঝরাতের পরে থাকবে তাদেরকে। এখুনি সবাই এখান থেকে চলে যাও। আর এসো না। আমার প্রপৌত্রের ভাগ্যে যা ঘটার ঘটবে। আমি তোমাদেরকে সতর্ক করে দিলাম।’

মোমবাতিটা ফুঁ দিয়ে নিভিয়ে দিল ভূতটা।

আচমকা আর্তনাদ ছাড়লেন ক্লিফট। এবার দড়াম করে একটা দরজা বন্ধ হলো।

‘কী হচ্ছে এসব?’ চেঁচিয়ে উঠলেন মেয়র রেডিং।

এক মুহূর্ত পরে, আলো ফিরে এল। ক্লিফট নেই। সবাই তাঁর নাম ধরে ডাকল। কিন্তু জবাব পেল না। মুসা চারদিকে চোখ বুলিয়ে রাফিকে খুঁজল। রাফিও নেই।

‘খাইছে! ভূতটা রাফিকেও ধরেছে। রাফি? রাফি, কোথায় তুই?’ চিৎকার করে ডাকল ও।

‘ঘেউ,’ রাফির গলা শোনা গেল টেবিলের তলা থেকে।

টেবিলক্লথ ওঠাল মুসা। রাফি টেবিলের নীচে। সামনে থালায় বিশাল এক স্প্যাঘেটি।

‘ঠিক কাজ করেছিস, রাফি। খালি পেটে ভূতের ভয় পাওয়ার কোন মানে হয় না,’ বলে রাফির সঙ্গে টেবিলের নীচে যোগ দিল মুসা।

‘সানি,’ মেয়র রেডিং বললেন, ‘আপনি ওখানে কী করছেন?’

অতিকায় গ্র্যাণ্ডফাদার ক্লকের সামনে দাঁড়িয়ে সানি, হাতে মোমবাতি।

‘ভূতটা মোমবাতি নিভিয়ে দেয়ার পর এখান থেকে কীসের যেন শব্দ পেয়েছি,’ ব্যাখ্যা করলেন সানি। ‘চট করে এখানে চলে আসি আমি, কিন্তু পাই শুধু এই মোমবাতিটা।’

‘আমাদের সাহায্য দরকার,’ সিদ্ধান্ত নিলেন মেয়র। ‘ফোন লাইন যেহেতু নষ্ট, শহরে গাড়ি নিয়ে ফিরতে হবে।’ মেয়র রেডিং, সানি ডিপেস্টো আর স্যালি ম্যাকিনটায়ার ডাইনিং রূম ত্যাগ করলেন। কিশোর, জিনা আর রবিন তাঁদেরকে অনুসরণ করে গ্রেট হল-এ চলে এল।

সবাই গ্রেট হল পার হচ্ছে, এসময় প্রকাণ্ড এক ট্রাঙ্কের ভিতর থেকে টোকার শব্দ কানে এল। সবাই জমে গেল।

‘বাঁচাও!’ ভিতর থেকে একটি কণ্ঠস্বর বলল।

কিশোর, রবিন আর জিনা পরস্পর মুখ চাওয়াচাওয়ি করল। ওটা ক্লিফটের গলা নয়। ট্রাঙ্কটার কাছে দৌড়ে গিয়ে ডালা খুলল কিশোর।

‘ক্লাইভ?’ সানি ডিপেস্টো বললেন।

‘ফোনগুলো পরীক্ষা করার জন্যে যাচ্ছি এসময় আলো নিভে গেল,’ ব্যাখ্যা দিতে শুরু করল ক্লাইভ। বেরিয়ে এল ট্রাঙ্ক থেকে। ‘কোথায় যাচ্ছি দেখতে পাইনি। হোঁচট খেয়ে ট্রাঙ্কের ভেতরে পড়ে যাই। ডালাটা পড়ে গেলে আটকা পড়ি।’

মেয়র রেডিং বললেন, ‘ভাগ্য ভাল ভূতটা আপনাকেও ধরেনি।’ কিশোর, রবিন আর জিনার দিকে ঘুরে দাঁড়ালেন। ‘আমার গাড়িতে মনে হয় সবার জায়গা হয়ে যাবে। তোমরা শহরে যেতে চাও?’

‘না, ধন্যবাদ,’ জবাবে বলল কিশোর। ‘আমাদেরকে, আ-’

‘বন্ধুদের খুঁজে বের করতে হবে,’ জুগিয়ে দিল রবিন।

‘আমি এখানে থাকব না,’ সতর্ক করলেন স্যালি ম্যাকিনটায়ার। ‘স্কটল্যাণ্ডে ভূতকে আমরা খুব সিরিয়াসলি নিই। তোমাদেরকেও সাবধান করছি।’

‘আমাদের জন্যে ভাববেন না,’ বলল জিনা।

‘আমি তা হলে একটা টো ট্রাক পাঠিয়ে দেব,’ মেয়র রেডিং বললেন। ‘গুড নাইট।’ তিনি, সানি আর স্যালি বিশাল সিঁড়ি ভেঙে নামতে লাগলেন।

ক্লাইভ কিশোর, রবিন আর জিনার দিকে ঘুরে দাঁড়াল।

‘তোমাদের মিসেস ম্যাকিনটায়ারের কথা শোনা উচিত। এখান থেকে চলে যাও,’ সাবধান করল ও। আমি এখানে বহু বছর ধরে আছি। ভূতটা বাজে কথা বলেনি। আমার মনিবের ভাগ্যে যা ঘটেছে আমি চাই না তা আমার ভাগ্যেও ঘটুক।’

ক্লাইভ ঘুরে দাঁড়িয়ে দুদ্দাড় করে সিঁড়ি ভেঙে নামতে লাগল। দু’মুহূর্ত পরে, সদর দরজা সশব্দে লেগে গেল।

রাফিকে নিয়ে এবার বন্ধুদের সঙ্গে গ্রেট হল-এ যোগ দিল মুসা। এখনও গলায় ন্যাপকিন বাঁধা ওর।

‘খাইছে, আর সবাই কোথায়?’ প্রশ্ন করল মুসা।

‘সাহায্য আনতে গেছে,’ জানাল রবিন।

‘ভাল করেছে,’ বলল মুসা।

‘আমার মাথায় একটা আইডিয়া এসেছে,’ বলল গোয়েন্দাপ্রধান।

নীচের ঠোঁটে চিমটি কাটল।

জিনা মাথা ঝাঁকিয়ে সায় জানাল।

‘আমাদের এর তল দেখা উচিত,’ বলল।

‘খাইছে, ভয় পাচ্ছিলাম তোমরা এমন কিছুই বলবে,’ গুঙিয়ে উঠল মুসা।

পাঁচ
‘এসো, আমরা ভাগ হয়ে যাই,’ বলল কিশোর। ‘জিনা, তুমি, মুসা আর রাফি এই গ্রেট হলে খোঁজো। আমি আর রবিন ডাইনিং রুমে দেখছি।’

‘আমি আর রাফি না হয় ডাইনিং রুমে খুঁজে দেখি, তোমরা তিনজন এখানে দেখো,’ প্রস্তাব করল মুসা।

রাফি লেজ নেড়ে সায় জানাল।

‘সময় নষ্ট না করে,’ বলল জিনা, ‘কাজে লেগে পড়ো। আগে কাজ শুরু করলে আগে শেষ হবে।’

কিশোর আর রবিন ডাইনিং রুমে ফিরে গেল। জিনা বর্মগুলো আঙুল-ইশারায় দেখিয়ে দিল।

‘তোমরা ওদিকে দেখো। আমি এদিকটা দেখছি।’

মুসা আর রাফি একটা বর্মের দিকে এগিয়ে গেল।

‘লোকে এটার ভিতর থেকে বেরোয় কীভাবে রে?’ প্রশ্ন করল মুসা।

রাফি নিঃশব্দে লেজ নাড়ল।

ঘরের ওপ্রান্তে, জিনা দেয়ালে ঝোলানো অস্ত্রগুলো পরখ করছে। হাত বাড়িয়ে বিরাট এক ঢাল স্পর্শ করল ও। ঢালটার মাঝখানে এক সিংহ। বড় বড় পান্নার চোখ নিয়ে তৈরি খাঁটি সোনার সিংহটা। দাঁতগুলো রুপোর, আর সামনের থাবাটা আক্রমণের ভঙ্গিতে উদ্যত।

‘নিশ্চয়ই মন্টগোমারি পরিবারের ক্রেস্ট, আপন মনে বলল জিনা। হাত বুলিয়ে সিংহটার নকশা অনুভব করল ও। এবার কিছু একটা দৃষ্টি কেড়ে নিল ওর। সিংহটার নখরগুলো রুপোর তৈরি এবং ঢালটা থেকে বেরিয়ে রয়েছে। নখরগুলো স্পর্শ করল জিনা। হঠাৎই, পাথুরে দেয়ালের মাঝখানে এক দরজা খুলে গেল।

‘আরি, গোপন প্যাসেজ, বিড়বিড় করে বলল ও। পকেট থেকে ফ্ল্যাশলাইট বের করল। ওটা জ্বেলে প্যাসেজে ঢুকে পড়ল। গোপন দরজাটা পিছনে লেগে গেল ওর।

ওদিকে, মুসা ধাতব এক শিরস্ত্রাণ মাথায় চড়াচ্ছে। একটা তরোয়াল তুলে নিয়ে নাইটের পোজ দিল।

‘আমি সার লইন অভ বীফ! বুঝতে পেরেছিস? সার লইন? সার লইন?’ হেসে উঠল। ‘তুই হতে পারিস সার রাফিয়ানালট।’

রাফি লেজ নেড়ে সায় জানাল।

‘আমরা শেষ রক্ত বিন্দু দিয়ে হলেও শেষ রোস্ট বীফের টুকরোটার দখল চাই। এজন্যে ডুয়েল লড়ব আমরা,’ বলল মুসা। তরোয়াল বাগিয়ে ধরে তেড়ে গেল রাফির দিকে। রাফি মাথা নুইয়ে কোনমতে এড়াল।

‘আমি আপনাকে ছাড়ব না, সার রাফিয়ানালট!’ চেঁচিয়ে উঠে বর্মগুলোর চারপাশে রাফিকে তাড়া করে বেড়াতে লাগল মুসা। রাফিকে শেষমেশ কোণঠাসা করার পর বলল, ‘শেষ প্রার্থনা করে নিন!’

রাফি মুখ তুলতেই মুসার পিছনে ওয়ার্ড মন্টগোমারির ভূতকে দেখতে পেল।

তারস্বরে ঘেউ-ঘেউ শুরু করল ও।

‘বুঝেছি, সার রাফিয়ানালট, আপনি হার মেনে নিচ্ছেন। স্বীকার করছেন রোস্টের শেষ টুকরোটা আমার, তাই না?’

রাফির গর্জন থামল না।

ব্যাপার কী দেখার জন্য ধীরে ধীরে ঘুরে দাঁড়াল মুসা। ‘খাইছে!’

চেঁচিয়ে উঠল ভূতটাকে দেখে। ‘ভূত! ভূত!’

ভূতটার দু’পায়ের ফাঁক গলে বেরিয়ে দৌড় দিল মুসা আর রাফি।

‘এদিকে, রাফি!’ চিৎকার ছাড়ল মুসা। বর্মগুলো ঘিরে পাক খেয়ে চলল। ওকে অনুসরণ করল রাফি। একই কাজ করল ভূতটাও। ‘জোরে, রাফি!’ মুসা আর রাফি শেষ বর্মটার পিছনে গা ঢাকা দিল।

ওয়ার্ড মন্টগোমারির ভূত হল-এর মাঝখানে দাঁড়িয়ে রইল। মুসা আর রাফিকে দেখতে পাচ্ছে না।

‘বুঝলি, রাফি, এই ভূতটা আমাদের চাইতেও ক্লান্ত হয়ে পড়েছে!’ ফিসফিস করে বলল মুসা।

ভূতটাকে ভাল মত দেখার চেষ্টা করল রাফি। উঁকি দিতেই দুর্ঘটনাক্রমে মাথা ঠুকে গেল বর্মটার সঙ্গে। ক্যাঁচকোঁচ শব্দ তুলে ওটা আস্তে করে ঢলে পড়ে গেল পাশের বর্মটার উপরে।

এভাবে একটার পর একটা বর্ম পড়ে যেতে লাগল মেঝেতে। ভূতটা বোঁ করে ঘুরতেই রাফি আর মুসাকে দেখে ফেলল।

‘জলদি, রাফি-এখানে!’ মুসা ওদের পিছনের ট্রাঙ্কটার ভিতরে লাফিয়ে পড়ল। রাফি ওকে অনুসরণ করল। মুসা দড়াম করে লাগিয়ে দিল ডালাটা।

ভূতটা ট্রাঙ্কের কাছে দৌড়ে এসে ছিটকিনি মেরে দিল।

‘শব্দটা আমার ভাল লাগল না,’ বলল মুসা। ‘বাঁচাও!’

ট্রাঙ্কে থাবড়া মারতে শুরু করল।

‘বাঁচাও! কিশোর! রবিন! জিনা! কে আছ!’

ছয়
মুসা আর রাফি তখনও ট্রাঙ্কে বন্দি।

‘খাইছে, আমরা শেষ,’ বলল মুসা। ‘ভূতটা মনে হয় কিশোর, রবিন আর জিনাকে ধরেছে। আমি আগেই বলেছিলাম এ জায়গাটা ভাল না।’

হঠাৎই পায়ের শব্দ শুনতে পেল ওরা।

‘খাইছে, মনে হচ্ছে ভূতটা!’ চেঁচিয়ে উঠল মুসা। ‘বিদায়, রাফি!’

রাফি ঘেউ করে উঠল

টিক করে একটা শব্দ হলো। চোখ বুজে ফেলল মুসা। রাফি গর্জে উঠল। ঢাকনাটা উঠে যেতেই, মুসা ডান চোখটা সামান্য খুলল।

‘কিশোর! রবিন! তোমাদেরকে দেখে কী যে খুশি লাগছে!’

ট্রাঙ্ক থেকে লাফিয়ে বেরিয়ে এল ওরা। মুসা কিশোরকে জড়িয়ে ধরল। রাফি রবিনের পা চেটে দিল। মুসা এবার রবিনকে জড়িয়ে ধরল। রাফি কিশোরের পা চেটে দিল। এবার রাফিকে জড়িয়ে ধরল মুসা।

‘জিনাকে দেখেছ?’ প্রশ্ন করল কিশোর।

‘আমরা তো ভেবেছি ও তোমাদের সাথে আছে,’ জবাব দিল মুসা।

‘আর আমরা ভেবেছি তোমাদের সাথে,’ বলল রবিন।

‘খাইছে, ব্যাপারটা কেমন যেন ভুতুড়ে হয়ে যাচ্ছে,’ বলল মুসা। ‘প্রথমে ক্লিফট। এখন জিনা। আগেই তো বলেছিলাম এ দুর্গটা ভাল নয়।’

ঘেউ করে উঠে সমর্থন জানাল রাফি।

‘অ্যাই! তোমরা সব কোথায়?’ জিনার কণ্ঠ। ডাইনিং রুম থেকে আসছে।

ওরা সবাই ডাইনিং রুমে দৌড়ে গেল। টেবিলের মাথায়, ক্লিফটের চেয়ারে বসে জিনা।

‘এই যে,’ বলল জিনা। ‘কী খবর তোমাদের?’

‘তুমি ঠিক আছ তো?’ রবিনের প্রশ্ন।

‘অবশ্যই। আমি ইতিমধ্যে কিছু ব্যাপার জেনেছি যা দিয়ে এই রহস্যটার সমাধান করা যাবে।’

‘খাইছে, যেমন?’ মুসার প্রশ্ন।

‘সবার আগে আমি কোথায় ছিলাম জানতে চাও না?’ বলল জিনা।

‘আমরা সেটাই জানার চেষ্টা করছিলাম,’ বলল কিশোর।

‘মুসা যখন রাফির সাথে নাইট-নাইট খেলছে, বলল জিনা, ‘আমি তখন গ্রেট হলের অন্য পাশে। মন্টগোমারিদের ঢালটা দেয়ালে দেখতে পাই। একটা সুইচ আবিষ্কার করি, যেটা দিয়ে গোপন এক দরজা খোলে।’

‘গোপন দরজা!’ প্রায় চেঁচিয়ে উঠল কিশোর।

‘একটা নয়,’ বলল জিনা। ‘এক গাদা গোপন পথ। দুর্গের সবখানে গেছে এগুলো।’

‘যে সব গোপন পথ দিয়ে ভূতটা দুর্গের সবখানে দ্রুত ঘুরে বেড়ায়,’ যোগ করল রবিন।

‘ভূতটা যদি পথ চিনে থাকে আরকী,’ বলল জিনা।

‘ভূতটা সম্পর্কে তোমাদেরকে একটা কথা বলি,’ বলল মুসা। ‘চট করে হয়তো ঘুরে চলে আসে, কিন্তু স্বাস্থ্য খুব একটা ভাল নয় ওর।’

‘তার মানে?’ রবিনের প্রশ্ন।

‘দম পায় না, জবাবে বলল মুসা।

কিশোর আর জিনা পরস্পর দৃষ্টি বিনিময় করে মাথা ঝাঁকাল।

‘কে আমাদের ভূত মনে হয় বুঝতে পারছি,’ বলল জিনা।

‘আমি যা ভাবছি তুমিও যদি তা-ই ভাবো তা হলে আমাদের একটা ফাঁদ পাততে হবে,’ বলল গোয়েন্দাপ্রধান। চিমটি কাটল নীচের ঠোঁটে।

সাত
ডিনার টেবিলের মাথায় জড় হলো ছেলে-মেয়েরা।

‘আচ্ছা, সবাই শোনো। প্ল্যানটা হচ্ছে এরকম,’ শুরু করল কিশোর। ‘আমরা ইতিমধ্যে জেনেছি একটা ভূত সবাইকে এই দুর্গ থেকে তাড়াতে চায়। কিন্তু কেন?’

‘যাতে একাই সব খাবার খেতে পারে?’ বাতলে দিল মুসা। ডিনারের জন্য সাজানো টেবিলটার দিকে চাইল ও।

‘তুমি কাছাকাছি গেছ,’ জবাবে বলল জিনা। ‘এই দুর্গে এমন কিছু আছে যেটা ভূতটার দরকার।’

‘ঠিক,’ বলল কিশোর। ‘কাজেই আমরা কোথাও যাচ্ছি না এমন ভান করে ভূতটাকে পাকড়াও করতে হবে। কিন্তু এটাই যথেষ্ট নয়। ওকে আমাদের ভয় দেখাতে হবে। তো, একটা ভূতকে কীভাবে ভয় দেখানো যায়?’

‘পা টিপে টিপে ওর পিছনে গিয়ে ‘ভউ!’ করে উঠতে হবে, বলল রবিন।

‘ঠিক’ জবাব দিল জিনা।

‘খাইছে, কিন্তু আমরা আরেকটা ভূত পাব কোথায়?’ মুসার প্রশ্ন।

সবাই রাফির দিকে ঘুরে চাইল।

‘খাইছে!’ বলে উঠল মুসা।

‘ভয়ের কিছু নেই,’ বলল কিশোর। ‘আমরা রাফিকে সাজিয়ে দেব। ভূতটা এলে শুধু রাফিকে ‘ভউ!’ করে উঠতে হবে।’

জিনা রাফিকে ব্যাপারটা বুঝিয়ে দিল।

রাফি লেজ নেড়ে সায় জানাল।

জিনা পকেট থেকে তিনটে স্ন্যাক বের করল। একটা একটা করে ছুঁড়ে দিল রাফির দিকে।

খুশিতে আত্মহারা রাফি লেজ নাড়তে লাগল। ঝাঁপিয়ে পড়ল খাবারের উপর।

‘রবিন, তুমি আর জিনা টেবিলে বসে ডিনার করার ভান করো, বলল কিশোর।

‘খাইছে, আমি টেবিলে বসে খাওয়ার ভান করলে হয় না?’ প্রশ্ন করল মুসা। ‘আমি ভূত ধরার চাইতে খেতে অনেক বেশি ওস্তাদ।’

‘মুসা, তুমি রাফিকে কস্টিউম পরতে সাহায্য করো। তারপর ওখানে গিয়ে গ্র্যাণ্ডফাদার ক্লকটার পিছনে দাঁড়াও। রাফি পর্দার আড়ালে দাঁড়াবে আর আমি থাকব ওর পাশে। রাফি ভূতটাকে ভয় দেখানোর পর টেবিলক্লথটা তুলে নেবে। ভূতটাকে ধরতে আমি তোমাকে হেল্প করব,’ একনাগাড়ে বলে গেল গোয়েন্দাপ্রধান।

‘ঠিক আছে, কী আর করা,’ বলল মুসা। রাফিকে বর্ম পরতে সাহায্য করল। রবিন আর জিনা ডিনার টেবিলে যার যার জায়গা নিল। দেয়াল থেকে ঝোলা এক পর্দার পিছনে লুকিয়ে পড়ল রাফি। কিশোর দাঁড়াল পর্দাটার সামনে। অপরদিকের দেয়ালের গ্র্যাণ্ডফাদার ক্লকটার পাশে দাঁড়াল মুসা।

‘ভাগ্যিস আমরা সারা রাত থাকার সিদ্ধান্ত নিয়েছিলাম,’ বলল রবিন।

‘হ্যাঁ, কোন ভূতকে আমি ভয় পাই না,’ বলল জিনা।

‘বিশেষ করে ওয়ার্ড মন্টগোমারির মত নিরীহ ভূতকে,’ গলা চড়িয়ে বলল রবিন।

খাবার মুখে দিতে শুরু করল ওরা। হঠাৎই, আলোগুলো সব নিভে গেল। আলো ফিরে এলে, ওয়ার্ড মন্টগোমারির ভূতকে ওখানে দেখা গেল।

‘আমি তোমাদেরকে মাঝরাতের আগে চলে যেতে বলেছিলাম। কিন্তু তোমরা শোননি। এখন অনেক দেরি হয়ে গেছে। এই দুর্গ আর এখানে যারা রয়েছে তারা চিরদিনের জন্যে অভিশপ্ত হয়ে পড়েছে।’

কিশোর রাফির দিকে চকিতে চেয়ে মাথা নাড়ল।

রাফি ঢোক গিলে গলা খাঁকরে নিল। এবার পর্দার আড়াল থেকে লাফিয়ে বেরিয়ে এল।

‘ভউ! ভউ!’ চেঁচিয়ে উঠল।

চরকির মতন ঘুরে দাঁড়াল ভূতটা। বর্ম পরা উদ্ভটদর্শন রাফিকে দেখে লাফিয়ে উঠল।

‘মুসা, এখনই!’ কিশোর চেঁচাল 1

গোপন জায়গাটা থেকে লাফিয়ে বেরিয়ে এল মুসা। বিশাল টেবিলটার টেবিলক্লথটা আঁকড়ে ধরে টান দিল। হুশ!

প্লেটগুলোর নীচ থেকে উড়ে এল পেল্লায় কাপড়টা। ও আর কিশোর ওটা ছুঁড়ে দিল ভূতটার উপরে। রবিন আর জিনা ভূতটাকে চেপে ধরে বসিয়ে দিল চেয়ারে।

‘তোমাদের সবার উপর অভিশাপ পড়বে!’ টেবিলক্লথের নীচ থেকে চেঁচাল ভূতটা।

পরমুহূর্তে দেয়ালের ওপাশ থেকে ধুপ! ধুপ! শব্দ কানে এল ওদের।

‘খাইছে! আসল ভূতটা!’ চেঁচিয়ে উঠল মুসা।

রাফি ঘেউ-ঘেউ শুরু করল। ঘাবড়ে গেছে।

টেবিলের নীচে ঝাঁপিয়ে পড়ল মুসা।

আট
‘কী পাগলামি করছ!’ বলল জিনা। ‘এখানে কোন ভূত-টুত নেই!’ গ্র্যাণ্ডফাদার ক্লকটার কাছে হেঁটে গেল ও। ঘড়িটার উপরে হাত বুলিয়ে কিছু একটা খুঁজে পেল। এবার একটা বোতাম টিপে দিতেই একটা দরজা খুলে গেল। বেরিয়ে এলেন ক্লিফট মন্টগোমারি। হাতজোড়া বাঁধা। মুখে টেপ সাঁটা। কপাল ফুলে রয়েছে। তবে এ ছাড়া তাঁকে দেখে মনে হলো বহাল তবিয়তেই আছেন।

‘ক্লিফট!’ বলে উঠল রবিন। ‘আপনি ঠিক আছেন তো?’ ভদ্রলোকের মুখ থেকে টেপটা ধীরে সুস্থে সরিয়ে নিল।

‘একটু ভড়কে গেছি শুধু, এ ছাড়া আর কোন সমস্যা নেই, ধন্যবাদ,’ বললেন তিনি

কিশোর একটা চোখ রাখল ভূতটার উপরে। ওদিকে, জিনা আর রবিন ক্লিফটের বাঁধন খুলে দিল। ভদ্রলোক বসে পড়ে কপালে হাত বুলালেন।

‘কী ফোলাটাই না ফুলেছে,’ বলল জিনা।

‘হ্যাঁ,’ বলে এক গ্লাস পানির দিকে হাত বাড়ালেন ক্লিফট

‘কী হয়েছিল মনে আছে?’ জিনার প্রশ্ন।

‘মনে আছে আমি সবাইকে দুর্গের খবরটা দিচ্ছিলাম। তখনই বাতি চলে গেল আর আমার পরদাদার ভূত এসে হাজির হলো। এরপর যা মনে পড়ে তা হলো আমাকে ছোট কোন এক ক্লজিটে ভরে রাখা হয়।’

টেবিলের নীচে ইঙ্গিত করল রবিন।

‘মুসা, তুমি বেরিয়ে এসো। এটা ভূত না, ক্লিফট।’

মুসা উঁকি দিল। ওর সঙ্গে রাফিও।

‘আমি আগেই জানতাম। আমি শুধু একটু—’

‘দেখছিলে মেঝেটা ঠিক আছে কিনা,’ জুগিয়ে দিল কিশোর।

হঠাৎ এসময় অদ্ভুত এক টোকার শব্দ উঠল। সবাই কাঠ-পুতুল হয়ে গেল।

‘আবার আরেকটা ভূত নাকি?’ ককিয়ে উঠল মুসা।

‘না, সামনের দরজা,’ বললেন ক্লিফট।

দরজা খোলার এবং হলওয়েতে লোকজনের কথা-বার্তার শব্দ শোনা গেল।

‘হ্যালো? কেউ আছে এখানে?’

‘এই যে, এখানে,’ চেঁচিয়ে বললেন ক্লিফট।

মেয়র রেডিং ক’জন পুলিস নিয়ে কামরায় প্রবেশ করলেন।

‘ক্লিফট! তুমি সুস্থ আছ! খুব খুশি হলাম। সরি, আসতে দেরি হয়ে গেল। রাস্তায় ঝড়ের কারণে সমস্যা হয়ে গেছিল।’

‘এখন দেখলে কেমন হয় ভূতটা কে,’ বলল কিশোর।

‘নিশ্চয়ই,’ বললেন ক্লিফট।

কিশোর ভূতের মাথা থেকে টেবিলক্লথটা তুলে নিল।

‘আপনি খুলবেন, ক্লিফট?’ বলল।

‘খুশি মনে। বলে ভূতের মুখোশ খুললেন ক্লিফট। পর মুহূর্তে, ঢোক গিললেন। ‘ক্লাইভ, তুমি! কিন্তু কেন?’

ক্লাইভ ব্যথিত চোখে ক্লিফটের দিকে চাইল।

‘কারণ, স্যর, আমি এখানে থাকি। সবাইকে ভয় দেখাতে চেয়েছিলাম যাতে আমাকে এখান থেকে চলে যেতে না হয়। জীবনের বেশিরভাগ সময় এই দুর্গে কেটেছে আমার। আপনার মত, স্যর, আমার তো আর সামার হোম বা থাকার অন্য কোন জায়গা নেই। মণ্টগোমারি দুর্গ ছাড়তে হলে আমি গৃহহীন হয়ে পড়ব, স্যর।’ চোখে অশ্রু বিন্দু দেখা গেল ওর।

‘ওহ, ক্লিফট,’ মেয়র রেডিং বললেন, ‘তুমি বেচারী ক্লাইভকে দোষ দিতে পারো না। ওর বিরুদ্ধে তুমি কোন অভিযোগ দায়ের কোরো না, প্লিজ।’

জিনা এগিয়ে এল এসময়।

‘মাফ করবেন, মিস্টার মন্টগোমারি,’ বলল, ‘কিন্তু কোন সিদ্ধান্ত নেয়ার আগে আপনার উচিত ক্লাইভকে গুপ্তধনের কথা জিজ্ঞেস করা।’

‘খাইছে, গুপ্তধন?’ বলে উঠল মুসা।

‘হ্যাঁ, মন্টগোমারিদের পারিবারিক গুপ্তধন,’ বললেন ক্লিফট। ‘কিন্তু তুমি সেটা জানলে কীভাবে?’

‘আমি গোপন পথগুলোয় খানিক ঘুরেফিরে বেড়িয়েছি,’ জানাল জিনা।

‘বাহ, চমৎকার, জিনা,’ বলে উঠলেন ক্লিফট। ‘তুমি তার মানে পারিবারিক গুপ্তধনের সিন্দুকটা খুঁজে পেয়েছ?’

‘হ্যাঁ,’ সগর্বে জবাব দিল জিনা।

ক্লাইভ, তুমি কী বলতে চাও? ক্লিফট প্রশ্ন করলেন।

ক্লাইভ পুলিসদের দিকে তারপর ক্লিফটের দিকে চাইল।

‘এটা সত্যি। আমি মন্টগোমারিদের গুপ্তধন চেয়েছিলাম। সেজন্যেই ওয়ার্ড মন্টগোমারির মুখোশ অর্ডার দিয়ে বানাই। এত বছর এ পরিবারকে সেবা দেয়ার পরে এটুকু আমার প্রাপ্য হয়। এই ঠাণ্ডা, জঘন্য জেলখানার মত বাসার জন্যে আমি থোড়াই পরোয়া করি। আমি গুপ্তধনের সিন্দুকটা নিয়ে সটকে পড়ার জন্যে যথেষ্ট সময় চেয়েছিলাম। ওটা হাত করতে পারলেই এ দেশ ছেড়ে চলে যেতাম।’

ক্লিফট কিশোর, রবিন আর জিনার দিকে ঘুরে দাঁড়ালেন।

‘ক্লাইভকে তোমরা সন্দেহ করলে কেন?’ জিজ্ঞেস করলেন।

সবার আগে মুখ খুলল কিশোর।

‘প্রথমটায় আমরা মিস্টার ডিপেস্টোকে সন্দেহ করি। আলো ফিরে এলে দেখা যায় ভূতের মোমবাতিটা তাঁর হাতে।’

‘কিন্তু কাজটা তাঁর পক্ষে করা সম্ভব নয়,’ যোগ করল রবিন। ‘কেননা উনি আমার পাশে সারাটা সময় বসে ছিলেন।’

‘আমরা ক্লাইভকে ট্রাঙ্কের ভিতরে পাওয়ার পর যোগসূত্র পেতে শুরু করি,’ বলল জিনা। ও আমাদেরকে বলে আঁধারে হোঁচট খেয়ে ট্রাঙ্কে আটকা পড়ে। নিখুঁত এক অ্যালিবাই।’

‘কিন্তু ট্রাঙ্কটা গ্রেট হল-এ,’ বলে চলল কিশোর। ‘এবং কামরাটায় আলো দিচ্ছে মোমবাতি, বিদ্যুৎ নয়। ডাইনিং রুমের আলো নিভে যাওয়ার পরও গ্রেট হলে মোমবাতি জ্বলছিল। ভূতটা যখন দেখা দেয় তখন একমাত্র ক্লাইভই আমাদের সাথে ছিল না।

‘ও এখানে বহু বছর ধরে আছে,’ যোগ করল রবিন। ‘এবং সেজন্যেই সম্ভবত গোপন প্যাসেজগুলো সম্পর্কে জানে।’

‘কিন্তু মুসা ব্যাপারটা কনফার্ম করে,’ বলল জিনা। ‘ভূতটা ওদেরকে গ্রেট হলে তাড়া করে বেড়ানোর পর মুসা বলে ভূতটার দম ফুরিয়ে গিয়েছিল!’

‘সত্যিকারের ভূতের দম ফুরানোর কথা নয়,’ ব্যাখ্যা করল কিশোর। ‘কিন্তু বুড়ো মানুষদের ফুরোতে পারে।’

ক্লাইভ ওদের দিকে মুখ তুলে চাইল।

‘এই বিচ্ছুগুলো আর শয়তান কুকুরটার জন্যে ধরা পড়তে হলো, নইলে ঠিকই পার পেয়ে যেতাম।’

‘এই লোকটাকে নিয়ে যান, অফিসার্স,’ বললেন মেয়র রেডিং। ‘টো ট্রাক শীঘ্রি এসে পড়বে, ছেলে-মেয়েদের উদ্দেশে বললেন। ‘আবহাওয়ার জন্যে একটু দেরি হচ্ছে। রহস্যটার সমাধান আর ক্লিফটকে সাহায্য করার জন্যে তোমাদেরকে ধন্যবাদ। গুডবাই, ক্লিফট, তোমার মহত্ত্বের জন্যে আবারও ধন্যবাদ। কাল সকালে আমার অফিস থেকে তোমাকে ফোন করা হবে।’

‘ইউ আর ওয়েলকাম, মেয়র। ইট’স মাই প্লেজার।’

মেয়র পুলিস অফিসারদের আর ক্লাইভকে নিয়ে চলে গেলেন। ছেলে-মেয়েদের দিকে ঘুরে দাঁড়ালেন ক্লিফট।

‘আমি তোমাদের প্রত্যেকের কাছে কৃতজ্ঞ। তোমাদের ভ্যান ঠিক হতে তো দেরি আছে, আমরা ততক্ষণে সাপারটা সেরে নিই, কেমন?’

‘সে আর বলতে, খোশমেজাজে বলল মুসা।

‘আর তোর জন্যে,’ রাফির উদ্দেশে বললেন ক্লিফট, ‘বিশেষ এক খাবারের ব্যবস্থা আছে।’ টেবিলের কাছে হেঁটে গেলেন তিনি। মাথায় ছোট্ট এক হাতল নিয়ে তৈরি রুপোলী এক গম্বুজের দিকে হাত বাড়ালেন। একটানে গম্বুজটা খুলে দিলেন তিনি। ‘রোস্ট বীফের শেষ টুকরোটা!’ চেঁচিয়ে উঠলেন।

‘স্যর রাফিয়ানালট জিন্দাবাদ!’ চিৎকার ছাড়ল মুসা। সবাই হেসে উঠল। তারপর খেতে বসল।
পূর্ব কথা
গরমের এক দিনে, ফ্রগ ক্রীক পেনসিলভেনিয়ার বনভূমিতে উদয় হয় রহস্যময় এক ট্রী হাউস।

তিন গোয়েন্দা দড়ির মই বেয়ে ট্রী হাউসে ওঠে। ওরা আবিষ্কার করে ওটা বই-পত্র দিয়ে ভর্তি।

ওরা শীঘি টের পায় ট্রী হাউসটা জাদুর। বইয়ে উল্লেখ করা বিভিন্ন জায়গায় ওদেরকে নিয়ে যেতে পারে। ওদেরকে শুধু একটা ছবিতে আঙুল রেখে সেখানে যাওয়ার ইচ্ছা প্রকাশ করতে হয়।

ওরা এখন পর্যন্ত নানান জায়গায় ভ্রমণ করেছে। এক পর্যায়ে জানতে পারে ট্রী হাউসটার মালিক মরগ্যান লে ফে। রাজা আর্থারের সময়কার এক জাদুকরী লাইব্রেরিয়ান সে। টাইম আর স্পেসে অবাধ বিচরণ তার, বই সগ্রহের বাতিক।

এবার আবার অভিযানে বেরোচ্ছে কিশোর, মুসা, রবিন।

০১.
জলদি এসো! কিশোর আর মুসার উদ্দেশে বলল রবিন।

ফ্রগ ক্রীক উডসে দৌড়ে ঢুকে পড়ল ও।

কিশোর আর মুসা ওকে অনুসরণ করল। এখনও আছে! উত্তেজিত কণ্ঠে চেঁচিয়ে উঠল রবিন।

রবিনের নাগাল ধরল কিশোর আর মুসা। উঁচু এক ওক গাছের পাশে দাঁড়িয়ে রবিন।

মুখ তুলে চাইল কিশোর। বিকেলের রোদে ঝিকোচ্ছে জাদুর ট্রী হাউসটা।

আমরা আসছি, জেরি! চেঁচাল রবিন। দড়ির মইটা ধরে উঠতে শুরু করল।

ওকে অনুসরণ করল কিশোর আর মুসা। ওরা উঠছে তো উঠছেই। শেষমেশ ঢুকতে পারল ট্রী হাউসের ভিতরে।

জেরি? ডাকল মুসা।

কিশোর ব্যাকপ্যাক খুলল। দৃষ্টি বুলিয়ে নিল চারধারে।

এক গাদা বইয়ের উপর তেরছাভাবে রোদ পড়েছে।

কাঠের মেঝেতে চমকাচ্ছে এম অক্ষরটা। এম মানে মরগ্যান লে ফে।

জেরি মনে হয় এখানে নেই, বলল কিশোর। গেল কোথায় তাই ভাবছি, বলল মুসা।

কিঁচ!

হেসে উঠল রবিন। দেখো, দেখো!

ছোট, গোলাপি এক মোজা মেঝের উপর দিয়ে চলে বেড়াচ্ছে। গতকাল রবিন ওর মোজাটাকে জেরির বিছানা বানিয়ে দিয়েছিল।

খুদে পিণ্ডটাকে হাতে তুলে নিল রবিন। আমাজানেরগহীনে

কিঁচ।

মোজার ভিতর থেকে বাদামি-সাদা এক ইঁদুর উঁকি দিল। বড় বড় চোখ ঘুরিয়ে একে একে তিন বন্ধুকে দেখে নিল।

হেসে উঠল কিশোর।

কী রে, জেরি? বলল ও।

তুই কি আজকেও আমাদের হেল্প করবি? রবিনের প্রশ্ন।

এর আগে বিভিন্ন অভিযানে জেরি ওদেরকে সাহায্য করেছে।

মরগ্যানের জন্যে আমাদের আরও কটা জিনিস খুঁজে পেতে হবে, বলল মুসা।

কিশোর নীচের ঠোটে চিমটি কাটল। কোথা থেকে শুরু করব আগে সে সূত্র দরকার, বলল।

বলল তো কী? বলল রবিন।

কী?

আমাদেরকে বেশি দূর খুঁজতে যেতে হবে না, ট্রী হাউসের এক কোনার দিকে ইশারা করল রবিন।

ছায়ার আড়ালে খোলা এক বই।

০২.
আরি, বলে বইটা তুলে নিল কিশোর। কে খুলল এটা?

বইটা বন্ধ করে প্রচ্ছদ দেখল ও।

সবুজ এক অরণ্যের ছবি। গাছগুলো লম্বা-লম্বা আর জড়াজড়ি করা।

প্রচ্ছদে লেখা: দ্য রেইন ফরেস্ট।

বাহ, বলল কিশোর।

না, বলল রবিন।

খাইছে, বলল মুসা।

সমস্যা কী? রবিনকে প্রশ্ন করল কিশোর।

স্কুলে রেইন ফরেস্ট সম্পর্কে পড়েছি। ওখানে বড় বড় পোকা আর মাকড়সা থাকে।

জানি, বলল কিশোর। তাদের অর্ধেকের এখনও নামকরণ হয়নি।

খাইছে, বলে উঠল মুসা।

ভয়ঙ্কর জায়গা, বলল নথি।

ভয় পাচ্ছ কেন? বলল কিশোর। রেইন ফরেস্ট সম্পর্কে নোট নিতে চায় ও। হয়তো অচেনা কয়েকটা পোকাকে নামও দিতে পারবে।

ভয় পাব না? শিউরে উঠে বলল রবিন।

আমরা তো আগেও কত জায়গায় গেছি, বলল মুসা। তখন তো ভয় পাওনি। এখন এত ভয় পাওয়ার কোন মানে হয় না।

কিশোর দীর্ঘশ্বাস ফেলল।

আমাদেরকে ওখানে যেতে হবে। মরগ্যানকে হেল্প করার জন্যে। সেজন্যেই বইটা খোলা পড়ে ছিল।

জানি, বলে ভ্রু কুঁচকাল রবিন।

তা ছাড়া, রেইন ফরেস্ট কেটে ফেলা হচ্ছে, বলল কিশোর। উজাড় হওয়ার আগেই দেখতে চাও না?

রবিন গভীর শ্বাস টেনে ধীরে ধীরে মাথা ঝাকাল।

ঠিক আছে, চলো তবে, বলল কিশোর।

বইটা আবারও খুলল ও। নীল আকাশ, সবুজ গাছ-পালা আর রঙিন ফুল নিয়ে এক ছবি। তাতে আঙুল রাখল।

আমরা ওখানে যেতে চাই, বলল।

বাতাস বইতে শুরু করল।

কিঁচ।

তুই এখানে থাক, জেরি, বলে জেরিকে তুলে পকেটে রাখল রবিন।

বাতাস জোরাল হলো। ঘুরতে আরম্ভ করল ট্রী হাউস। চোখ বুজে ফেলল কিশোর।

শিসের শব্দ তুলে বয়ে যাচ্ছে বাতাস। বন-বন করে ঘুরছে ট্রী হাউস।

এবার সব কিছু স্থির।

একদম নিথর।

বুনো শব্দ নিস্তব্ধতা ভঙ্গ করল।

তীক্ষ্ণ, কর্কশ ডাক।

গুঞ্জন।

কিচিরমিচির।

০৩.
চোখ মেলল কিশোর।

বাতাসে গরম ভাব আর বাষ্প।

মনে হচ্ছে আমরা কোন ঝোপ-ঝাড়ের মধ্যে নেমেছি, বলল রবিন।

ট্রী হাউসের জানালা দিয়ে উকি মারছে ও। ওর পকেট থেকে মুখ। বের করেছে জেরি।

কিশোর আর মুসাও বাইরে তাকাল।

চকচকে সবুজ পাতার সাগরে নেমেছে ওরা। বাইরে ফুল, রঙবেরঙের প্রজাপতি, আর পাখি। ঠিক বইতে যেমন ছিল।

খাইছে, বলল মুসা। আমরা কোন গাছে নামলাম না কেন তাই ভাবছি। যেমনটা সব সময় নামি।

কে জানে, বলল রবিন। এখন চলো তাড়াতাড়ি মরগ্যানের জিনিসটা খুঁজে বের করি। বিরাট বড় কোন মাকড়সার খপ্পরে পড়ার

আগেই যাতে বাড়ি ফিরতে পারি।

দাঁড়াও। ব্যাপারটা অদ্ভুতই বটে, বলল কিশোর। ঝোপের মধ্যে নামলাম কেন বুঝছি না। একটু পড়ে দেখি।

ধুর, এসো তো, বলল রবিন। আমাদের এমনকী মইও লাগবে না। স্রেফ জানালা দিয়ে বেরিয়ে গেলেই হবে।

পকেটে জেরিকে ঢুকিয়ে রাখল রবিন। জানালা দিয়ে বের করে দিল এক পা।

দাঁড়াও! কিশোর রবিনের আরেক পা চেপে ধরল। ও পড়ল:

রেইন ফরেস্টের তিনটি স্তর। ঘন বৃক্ষশীর্ষ
সবচেয়ে উপরের স্তর তৈরি করে। প্রায়ই এর
উচ্চতা হয় ১৫০ ফীট। একে বলে অরণ্যের
শামিয়ানা। তারপর দ্বিতীয় স্তর,
এবং তারপর বনতল।

ফিরে এসো! চেঁচাল কিশোর। আমরা সম্ভবত মাটি থেকে দেড়শো ফীট ওপরে! এটা বনের শামিয়ানা!

বলো কী! বলল রবিন। সাত করে ঢুকে পড়ল ট্রী হাউসের ভিতরে।

আমাদেরকে মই ব্যবহার করতে হবে, বলল কিশোর। হামাগুড়ির ভঙ্গিতে বসল। মেঝের গর্ত থেকে পাতা সরাল। নীচের দিকে চাইল।

মইটা বিশাল এক গাছের ডাল-পালা ভেদ করে নেমে গেছে। কিন্তু অতদূর কিশোরের দৃষ্টি গেল না।

নীচে কী আছে কে জানে, বলল। সাবধান!

ব্যাকপ্যাকে রেইন ফরেস্টের বইটা ঢুকিয়ে রাখল ও। এবার পা রাখল দড়ির মইতে।

নামতে শুরু করল। রবিন আর মুসা অনুসরণ করল।

পাতা ভেদ করে নামতে হচ্ছে।

শামিয়ানার নীচের স্তরে চলে এল ও।

বনতলের দিকে চাইল। অনেক দূরে।

বাব্বা, ফিসফিস করে বলল।

বৃক্ষ শীর্ষের পৃথিবীর সঙ্গে এই পৃথিবীর বিস্তর ফারাক।

সূর্য আড়ালে, তাই এখানে বেশ ঠাণ্ডা। স্যাঁতসেঁতে আর নিস্তব্ধ পরিবেশ।

শিউরে উঠল কিশোর।

০৪.
নড়ল না ও। বনতলের দিকে একদৃষ্টে চেয়ে রইল।

কী হলো? উপর থেকে প্রশ্ন করল মুসা।

জবাব দিল না কিশোর।

বিরাট বড় কোন মাকড়সা দেখনি তো? রবিনের জিজ্ঞাসা।

না…তা না। কিশোর গভীর শ্বাস টানল।

আমাদেরকে নামতে হবে, ভাবল ও। মরগ্যানের জন্য বিশেষ জিনিসটা খুঁজে বের করতে হবে।

মাকড়সা নেই। ভয় পেয়ো না, গলা চড়িয়ে বলল কিশোর। মই বেয়ে আবারও নামতে শুরু করল।

দ্বিতীয় স্তর ভেদ করে নেমে চলল তিন বন্ধু। শেষমেশ মাটিতে পা রাখল।

জঙ্গলের ভিতরে আলো-আঁধারি পরিবেশ।

গাছগুলো যেমন উঁচু তেমনি মোটা। চারদিকে লতা আর শ্যাওলা ঝুলে রয়েছে। মাটি মরা পাতায় ছাওয়া।

কিছু করার আগে বইটা খুলে দেখি, বলল কিশোর।

রেইন ফরেস্টের বইটা বের করল ও। বৃক্ষশীর্ষের নীচে আঁধার দুনিয়ার এক ছবি খুঁজে নিল। পড়ল ও।

রেইন ফরেস্টে অনেক প্রাণী পরিপার্শ্বের
সঙ্গে মিশে থাকে। একে বলে ক্যামোফ্লেজ।

বাপ রে, বলল কিশোর। বইটা বন্ধ করে চারধারে নজর বুলাল। এখানে অসংখ্য প্রাণী রয়েছে। আমরা যদিও দেখতে পাচ্ছি না।

খাইছে, তাই? ফিসফিস করে বলল মুসা।

নিঃশব্দ বনভূমির চারদিকে চাইল ওরা। কিশোর অনুভব করল অসংখ্য অদৃশ্য চোখ লক্ষ করছে ওদেরকে।

মরগ্যানের জিনিসটা ঝটপট খুঁজে বের করি এসো, ফিসফিস করে বলল রবিন।

পেলেও কি বুঝতে পারব যা খুঁজছি পেয়েছি? কিশোর বলল।

মনে হয় পারব, বলল রবিন। আঁধার ভেদ করে পা বাড়াল।

ওকে অনুগমন করল কিশোর আর মুসা। বিশাল সব গাছ আর ঝুলন্ত লতার মাঝখান দিয়ে সন্তর্পণে এগোচ্ছে ওরা।

হঠাৎই থমকে দাঁড়াল রবিন। দাঁড়াও-কী ওটা?

কীসের কথা বলছ? মুসা বলল।

শোনো-অদ্ভুত একটা শব্দ।

কান পাতল ওরা। শুকনো পাতা ভাঙার খড়-মড় শব্দ। মনে হচ্ছে কেউ পাতার উপর দিয়ে হাঁটছে।

কিশোর চারধারে চোখ বুলাল। কাউকে দেখতে পেল না।

কিন্তু শব্দটা ক্রমেই জোরাল হচ্ছে।

কোন জানোয়ার? বিশাল কোন পোকা?

ঠিক এসময় নীরব অরণ্য জীবন্ত হয়ে উঠল।

পাখিরা বাতাসে ডানা মেলল। পাতার উপর দিয়ে লাফ দিল ব্যাঙেরা। গাছের গুঁড়ি বেয়ে তরতর করে উঠে গেল গিরগিটির দল।

অদ্ভুত শব্দটা ইতোমধ্যে আরও জোরদার হয়েছে।

বইতে হয়তো জানা যাবে, বলল কিশোর। বইটা খুলল ও। বিভিন্ন জাননায়ারের ছুটে পালানোর এক ছবি খুঁজে পেল। পড়ল ও :

জানোয়ারেরা খড়মড় শব্দ
শুনলেই ভয়ের চোটে পালায়।
শব্দটার অর্থ তিন কোটি
মাংসাশী ফৌজী পিঁপড়ে মরা
পাতা ভেদ করে এগিয়ে আসছে।

ফৌজী পিঁপড়ে! চেঁচিয়ে উঠল কিশোর। তিন কোটি!

খাইছে, কোথায়? চিৎকার ছাড়ল মুসা।

বুনো দৃষ্টিতে চারপাশে চাইল তিন বন্ধু।

ওই যে! আঙুল নির্দেশ করল রবিন।

ফৌজী পিঁপড়ে–কয়েক কোটি–পাতার উপর দিয়ে পিলপিল করে আসছে।

ট্রী হাউসের দিকে দৌড় দাও! চেঁচাল রবিন।

কোথায় ওটা? বলে চরকির মতন ঘুরল কিশোর। সব কটা গাছ দেখতে একইরকম। দড়ির মইটা কোথায়?

দৌড়াও! চেচাল রবিন।

তিন বন্ধু কালবিলম্ব না করে ঝেড়ে দৌড় দিল।

মরা পাতার উপর দিয়ে ছুটছে ওরা।

চওড়া গাছের গুঁড়ির মাঝখান দিয়ে দৌড়চ্ছে।

দৌড়চ্ছে ঝুলন্ত লতা আর শ্যাওলার পাশ দিয়ে।

মোটা মোটা শিকড় টপকাল ওরা।

কিশোর সামনে একটা ফাঁকা জমি দেখতে পেল। সূর্যের আলোয় আলোকিত।

ওদিকে! চেঁচিয়ে বলল ও।

আলো লক্ষ্য করে দৌড়ল তিন গোয়েন্দা। পথ করে নিল ঝোপঝাড় মাড়িয়ে।

এক নদীর তীরে হুড়মুড় করে বেরিয়ে এল ওরা।

ধীর গতির বাদামি পানির দিকে একদৃষ্টে চেয়ে রইল তিনজন।

তোমার কি মনে হয় পিঁপড়েবাহিনী এদিকে আসবে? হাঁফাতে হাঁফাতে বলল রবিন।

জানি না, বলল কিশোর। কিন্তু আমরা যদি নদীর পানিতে গিয়ে দাঁড়াই, তা হলে সেফ। পিঁপড়েরা পানিতে নামবে না। এসো।

দেখো! হঠাই বলে উঠল মুসা।

নদীর কিনারে একটা ক্যানু দোল খাচ্ছে।

দূরে খড়-মড় শব্দ।

উঠে পড়ো। জলদি! বলল কিশোর।

কিশোর বইটা ঢুকিয়ে রাখল ব্যাকপ্যাকে। এবার সাবধানে তিন বন্ধু উঠে পড়ল ক্যানুতে।

রবিন ঝুঁকে পড়ল ক্যানু থেকে। হাত দিয়ে তীর থেকে ঠেলে সরাল ক্যান।

দাঁড়াও! বলল কিশোর। বৈঠা নেই!

খাইছে! অস্ফুটে বলে উঠল মুসা।

ওদেরকে নিয়ে, কর্দমাক্ত নদীর পানি ভেদ করে ধীরে ধীরে এগিয়ে চলল ক্যানু।

০৫.
কিঁচ।

রবিন পকেটে আলতো হাত বুলিয়ে আদর করল জেরিকে।

ভয় পাস না, জেরি। পিঁপড়েরা নদীতে হামলা করতে পারবে না। আমরা নিরাপদ।

পিঁপড়েদের ভয় নেই ঠিক, কিন্তু ক্যানুটা যাচ্ছে কোথায়? প্রশ্ন করুল কিশোর।

তিন বন্ধু নদীর দিকে স্থির দৃষ্টিতে চেয়ে রইল। পানির উপরে ছড়িয়ে রয়েছে ডাল-পালা। তা থেকে ঝুলছে লতা আর শ্যাওলা।

দেখে নিই বইতে কী বলে, বলল কিশোর। ব্যাকপ্যাক থেকে রেইন ফরেস্টের বইটা বের করল ও। দ্রুত পাতা উল্টে চলল।

শীঘি এক নদীর ছবি খুঁজে পেল। পড়ল:

আমাজান নদী ৪০০০ মাইলের বেশি
লম্বা। পেরুর পর্বতশ্রেণী থেকে শুরু
করে, ব্রাজিল পেরিয়ে, আটলান্টিক
মহাসাগরে পড়েছে। নদীর অববাহিকা
পৃথিবীর রেইন ফরেস্টের অর্ধেকের
বেশি ধারণ করে।

বন্ধুদের দিকে চাইল কিশোর।

আমরা আমাজান নদীতে, বলল। এটা চার হাজার মাইলের  বেশি লম্বা।

দুনিয়ার সবচাইতে বড় নদী, বলল মুসা।

রবিন নদীর দিকে চাইল। হাত রাখল পানিতে।

আমি কিছু নোট নেব, বলল কিশোর। প্যাক থেকে নোটবই বের করে লিখল:

আমাজান রেইন ফরেস্ট হচ্ছে…

কিশোর, দেখো! সভয়ে বলে উঠল রবিন। পিরানহা!

কিছু নীল রঙের মাছ নৌকার কাছে সাঁতরাচ্ছে। লাল পেট আর তীক্ষ্ণধার দাঁত ওদের।

সাবধান! সতর্ক করল কিশোর। একবার বাগে পেলে আর রক্ষে নেই।

আমাদের তীরে ফেরা উচিত, বলল মুসা।

কিশোর বইটা ব্যাকপ্যাকে রেখে দিল।

কীভাবে? বলল রবিন। পানিতে নামা যাবে না। আর আমাদের কাছে বৈঠাও নেই।

কিশোর মাথা ঠাণ্ডা রাখার চেষ্টা করল। একটা প্ল্যান দরকার, বলল।

নদীর দিকে এক দৃষ্টিতে চেয়ে রইল ও। ক্যানুটা শীঘ্রি কিছু লতার নীচ দিয়ে যাবে।

আমি একটা লতা চেপে ধরব, বলল কিশোর। তারপর নিজেদেরকে টেনে তীরে নিয়ে যাব।

ঠিক আছে, সায় জানাল রবিন।

ডালগুলোর নীচ দিয়ে ভেসে যাচ্ছে, সটান উঠে দাঁড়াল কিশোর।

দুলে উঠল ক্যানু। আরেকটু হলেই পড়ে যাচ্ছিল ও।

ক্যানুটার ব্যালেন্স ঠিক রাখো, বলল কিশোর।

মুসা একপাশে হেলে পড়ল। রবিন আরেক পাশে। কিশোর হাত বাড়াল-কিন্তু ধরতে ব্যর্থ হলো!

ক্যানুটা কয়েকটা ডালের নীচ দিয়ে ভেসে যাচ্ছে।

কিশোর আরেকটা মোটা লতার উদ্দেশে হাত বাড়াল।

এবার ধরতে পারল!

লতাটা ঠাণ্ডা আর আঁশযুক্ত। সহসা কিলবিল করে উঠে ঝাঁকি দিল ওটা!

আহহহ! কিশোর আর্তচিৎকার ছেড়ে ক্যানুতে পড়ে গেল।

লতাটা জীবন্ত।

ওটা একটা লম্বা, সবুজ সাপ!

গাছ থেকে খসে পড়ল সাপটা। ছলাৎ করে পানিতে পড়ে সাঁতরে চলে গেল।

খাইছে! বলে উঠল মুসা।

আরেকটু হলেই গেছিলাম, বলল কিশোর।

তিন বন্ধু পরস্পর দৃষ্টি বিনিময় করল।

এখন কী? রবিন জানতে চাইল।

দেখি… নদীর দিকে চাইল কিশোর। সামনে কোন লতা নেই। তবে প্রকাণ্ড এক গুঁড়ি ভাসছে পানিতে।

ওই ডালটা ধরো, বলল কিশোর। ওটাকে বৈঠা হিসেবে ব্যবহার করা যাবে।

ডালটার কাছে ভেসে এল ক্যানু। রবিন হাত বাড়াল।

হঠাৎই ডালটা শূন্যে মাথা তুলল।

কুমির!

বাঁচাও! আর্তচিৎকার ছেড়ে ক্যানুতে চিতিয়ে পড়ে গেল রবিন।

কুমিরটা বিশাল হাঁ করল। এবার ক্যানুর পাশ দিয়ে সাঁতরে চলে গেল।

বাপ রে, ফিসফিস করে বলল কিশোর।

এসময় তীক্ষ্ণ এক শব্দ বাতাস চিরে দিল।

তিন বন্ধু আঁতকে উঠল।

খাইছে, চেঁচাল মুসা।

আবারও ভয়ঙ্কর কোন জানোয়ার দেখবে ভেবেছে।

কিন্তু তার বদলে দেখতে পেল ছোট্ট বাদামী এক বানর। গাছে লেজ বেঁধে ঝুলছে।

০৬.
কিঁচ-কিঁচ!

জেরি মাথা বের করে দিল রবিনের পকেট থেকে। মনে হলো বানরটার উদ্দেশে চেঁচাচ্ছে।

ভয় পাস না, জেরি। ও আমাদের ক্ষতি করবে না, অভয় দিল রবিন।

কিন্তু আচমকা বানরটা গাছ থেকে ঝোলা বড়, লাল এক ফল আঁকড়ে ধরল। তারপর ছুঁড়ে দিল ক্যানু লক্ষ্য করে।

দেখো! সাবধান করল কিশোর।

ফলটা ছলাৎ করে পানিতে পড়ল।

বানরটা খিচিয়ে উঠল আরও জোরে।

আরেকটা ফল পেড়ে নিল।

ছুঁড়িস না! চেঁচাল রবিন।

কিন্তু বানরটা লাল ফলটা সোজা ছুঁড়ে দিল ওদের উদ্দেশে।

আবারও মাথা নোয়াল তিন বন্ধু। পানিতে ছলাৎ করে পড়ল ফলটা।

করিস কী! চেঁচিয়ে উঠল রবিন।

কিন্তু বানরটা দুহাত নেড়ে তীক্ষ্ণ ডাক ছাড়ল আবারও।

খাইছে! বানরটা তিন নম্বর ফলটা পেড়ে নিয়ে ওদের দিকে ছুঁড়ল। ধুপ করে ক্যানুর ভিতরে পড়ল ওটা। আম।

মুসা আমটা তুলে নিল। এবার উঠে দাঁড়িয়ে পাল্টা ছুঁড়ে মারল বানরটার উদ্দেশে।

লক্ষ্যভ্রষ্ট হলো। দুলে উঠল ক্যানু। প্রায় পড়ে যাওয়ার দশা হলো মুসার।

আরও জোরাল ডাক ছাড়ল বানরটা।

চলে যা বলছি! চেঁচাল রবিন। এমন দুষ্টু বানর আর দেখিনি!

ডাক ছাড়া বন্ধ করল বানরটা।

রবিনের দিকে চাইল। তারপর দোল খেয়ে ঢুকে পড়ল জঙ্গলের ভিতরে।

মনে হয় মনে চোট পেয়েছে, বলল রবিন।

পাকগে, বলল কিশোর। আম ছুঁড়বে কেন?

খাইছে, বৃষ্টি হচ্ছে, বলল মুসা।

কী? কিশোর মুখ তুলে চাইল। এক ফোঁটা পানি ওর চোখে পড়ল।

হায়, হায়, বলে উঠল রবিন।

হায় হায় করার কিছু নেই, বলল কিশোর। এর নাম রেইন ফরেস্ট।

দমকা বাতাস দুলিয়ে দিল ক্যানুটাকে। আকাশে বাজের গুড়-গুড় শব্দ।

ঝড়ের মধ্যে নদীতে থাকা বিপজ্জনক, বলল কিশোর। আমাদেরকে তীরে ফিরতে হবে। এখুনি।

কিন্তু কীভাবে? বলল রবিন। পানিতে নামা যাবে না। পিরানহা, সাপ আর কুমির ধরবে।

এসময় তীক্ষ্ণ চিঙ্কার বাতাস চিরে দিল আবারও।

খাইছে! বানরটা আবার ফিরে এসেছে।

ওটা এখন লম্বা এক লাঠি তাক করেছে ক্যানুর দিকে।

মুসা ঝুঁকে বসল। বানরটা কি লাঠিটা ছুঁড়ে মারবে ওদের দিকে? বর্শার মত?

রবিন তড়াক করে দাঁড়িয়ে বানরটার মুখোমুখি হলো।

সাবধান! ওর কিন্তু মাথা খারাপ, সতর্ক করল মুসা।

কিন্তু বানরটা সরাসরি রবিনের দিকে চেয়ে রয়েছে। আর রবিন চেয়ে রয়েছে বানরটার দিকে।

দীর্ঘ দুমুহূর্ত বাদে, বানরটা যেন হেসে ফেলল।

রবিনও পাল্টা হাসল।

কী হচ্ছে এসব? কিশোরের জিজ্ঞাসা।

ও আমাদেরকে হেল্প করতে চায়, বলল রবিন।

কীভাবে করবে? প্রশ্ন করল কিশোর।

লম্বা লাঠিটা বাড়িয়ে দিল বানরটা।

অপর প্রান্ত চেপে ধরল মুসা।

বানরটা লাঠি ধরে টানছে। ক্যানু ভেসে যেতে লাগল ওর দিকে।

নদীর তীরে ক্যানুটা টেনে নিয়ে গেল বানরটা।

০৭.
তিন বন্ধু লাফিয়ে নেমে পড়ল ক্যানু থেকে।

বৃষ্টির তেজ বেড়েছে ইতোমধ্যে।

বানরটা বিদায় নিল। গাছ থেকে গাছে দোল খেয়ে, নদী তীর ধরে এগিয়ে চলল।

ডাক ছেড়ে তিন বন্ধুকে হাতছানি দিচ্ছে। আমাদেরকে ওর সাথে যেতে বলছে, বলল মুসা।

না! আমাদেরকে বিশেষ জিনিসটা খুঁজে বের করতে হবে। তারপর বাড়ি ফিরে যাব! বলল কিশোর।

ও আমাদের হেল্প করতে চায়! বলল রবিন। বানরটার পিছন পিছন দৌড় দিল।

রেইন ফরেস্টের ভিতরে অদৃশ্য হয়ে গেল ওরা দুজন।

রবিন! ডাকল কিশোর।

আকাশ কেঁপে উঠল বাজের শব্দে।

খাইছে! ও গেল কোথায়? বলল মুসা।

ওরা দুজন দৌড় দিল রবিন আর বানরটার পিছু পিছু। ঢুকে পড়ল অন্ধকার অরণ্যের ভিতরে।

বনভূমি আশ্চর্যজনকভাবে শুকনো।

মুখ তুলে চাইল কিশোর, এখনও বৃষ্টি হচ্ছে। কিন্তু বৃক্ষশীর্ষ বিশাল

এক ছাতার মত কাজ করছে।

রবিন? ডাকল কিশোর।

কিশোর! মুসা! রবিনের কণ্ঠ।

তুমি কোথায়? মুসা গলা চড়িয়ে বলল।

এখানে!

ওর কণ্ঠস্বর অনুসরণ করে তড়িঘড়ি এগোল কিশোর আর মুসা।

শীঘ্রি বানরটাকে খুঁজে পেল ওরা। দাঁত-মুখ খিচিয়ে ডাক ছেড়ে দোল খাচ্ছে গাছ থেকে।

বনের মেঝেতে হাঁটু গেড়ে বসে রয়েছে রবিন। বিড়ালছানার মত দেখতে খুদে এক জানোয়ারের সঙ্গে খেলা করছে।

খাইছে, এটা তো জাগুয়ারের বাচ্চা! বলে উঠল মুসা।

জাগুয়ার আমাজানের সবচাইতে বড় বাঘ।

ছানাটার থাবায় হাত বুলোচ্ছে রবিন। সোনালী পশম আর কালো ফুটি-ফুটি দাগ ওটার গায়ে।

বলো কী? বলে উঠল রবিন।

গররর! হঠাই ভয়ঙ্কর এক রক্তজমাট করা গর্জন উঠল।

পাঁই করে ঘুরে দাঁড়াল কিশোর।

এক গাছের আড়াল থেকে বেরিয়ে আসছে মা জাগুয়ার। মরা পাতার উপর দিয়ে পা টিপে টিপে এগোচ্ছে-সোজা রবিনকে লক্ষ্য করে।

নোড়ো না! ফিসফিস করে বলল কিশোর।

কাঠ-পুতুল হয়ে গেল রবিন। জাগুয়ারটা সন্তর্পণে এগোচ্ছে ওর দিকে।

খাইছে!

আচমকা গাছ থেকে সাঁ করে নেমে এল বানরটা। চেপে ধরল জাগুয়ারের লেজ!

বাঘটা গর্জে উঠে চরকির মতন ঘুরে দাঁড়াল।

রবিন লাফিয়ে উঠল।

বানরটা জাগুয়ারের লেজ ধরে আবারও টানল। এবার ছেড়ে দিয়ে পালাল।

জাগুয়ারটা লাফ দিল বানরটার পিছনে।

দৌড়াও, রবিন! চেঁচাল কিশোর।

রেইন ফরেস্ট ভেদ করে ছুটল তিন বন্ধু। জান নিয়ে পালাচ্ছে ওরা!

০৮.
দাঁড়াও–হাঁফাতে হাঁফাতে বলল কিশোর। মনে হয় বেঁচে গেছি।

থেমে দাঁড়িয়ে শ্বাস ফিরে পেল তিন গোয়েন্দা। আমরা কোথায়? কিশোরের জিজ্ঞাসা।

বানরটা কই? বলে জঙ্গলের দিকে চাইল রবিন। জাগুয়ারটা কি ওকে ধরতে পেরেছে মনে কর?

না, বানররা খুব ফাস্ট হয়, বলল মুসা।

জাগুয়ারও খুব ক্ষিপ্রগতিসম্পন্ন, ভাবল ও। কিন্তু এ কথা রবিনকে বলতে চায় না।

খোদা, ও যেন ভাল থাকে, বলল রবিন।

কিঁচ। রবিনের পকেটের ভিতর থেকে উঁকি দিল জেরি।

জেরি! তোর কথা তো ভুলেই গেছিলাম! বলে উঠল নথি। তুই ঠিক আছিস তো?

বড় বড় চোখ মেলে একদৃষ্টে রবিনের দিকে চেয়ে রইল ইঁদুরটা।

মনে হয় ভয় পেয়েছে, বলল মুসা। বেচারী।

বেচারী বানরটার যে কী হলো খোদাই জানে, বলল রবিন। জঙ্গলের চারধারে দৃষ্টি বুলিয়ে নিল।

বইটা দেখা যাক, বলল কিশোর।

বইটা টেনে বের করল ও। পাতা উল্টাল। সাহায্য খুঁজছে।

ভয়ঙ্কর এক প্রাণীর ছবি।

ভ্যাম্পায়ার বাদুড়-রক্তচোষা, বলল ও।

খাইছে! ছবির নীচের লেখাটা পড়ল কিশোর:

আমাজান রেইন ফরেস্টে ভ্যাম্পায়ার
বাদুড় বাস করে। রাতের বেলা নিঃশব্দে
শিকারকে কামড় দিয়ে রক্ত পান করে।

রাতের বেলা বেরোয়, বলল কিশোর।

তিন বন্ধু চারধারে দৃষ্টি বুলাল। বনভূমিতে আঁধার ঘনাচ্ছে।

আমাদের বাড়ি ফেরা উচিত, বলল রবিন।

কিশোর মাথা ঝাঁকিয়ে সায় জানাল।

কিন্তু আমাদের মিশনের কী হবে? প্রশ্ন করল মুসা। আর মরগ্যানের?

আমরা ফিরে আসব, বলল কিশোর। তৈরি হয়ে।

কাল এলে হয় না? রবিনের প্রশ্ন।

হয়। এখন বলো ট্রী হাউসটা কোন্ দিকে? বলল কিশোর।

এদিকে, বলে আঙুল তাক করল রবিন।

ওদিকে, উল্টো দিক দেখাল কিশোর।

পরস্পর মুখ চাওয়াচাওয়ি করল দুজনে।

আমরা হারিয়ে গেছি, বলল একসঙ্গে।

আমিও চিনতে পারছি না, বলল মুসা।

কিঁচ।

ভয় পাস না, জেরি, ইঁদুরটার গায়ে আলতো চাপড় মারতে শুরু করল রবিন। কিন্তু পরক্ষণে থেমে গেল।

কিঁচ। কিঁচ। কিঁচ।

ও মনে হয় আমাদেরকে হেল্প করতে চায়, বলল রবিন।

কীভাবে? কিশোরের প্রশ্ন।

আগে যেভাবে করেছে। পাতাবহুল বনতলে ইঁদুরটাকে ছেড়ে দিল রবিন।

আমাদেরকে ট্রী হাউসে নিয়ে যা, জেরি।

ইঁদুরটা রওনা হলো।

কোথায় যাবে ও? বলল রবিন। আমি তো ওকে দেখতে পাচ্ছি না!

ওই যে! বলল মুসা। মাটিতে পাতার খসখস শব্দ। সেদিকে তর্জনী নির্দেশ করল।

সাদা কিছু একটা পিলপিল করে ছুটে যাচ্ছে পাতার উপর দিয়ে।

হ্যাঁ, ওই যে! বলল রবিন।

চলন্ত পাতা অনুসরণ করল তিন বন্ধু। সাদা দেহটা একবার উদয় হচ্ছে, পরমুহূর্তে উধাও।

সহসা থমকে দাঁড়াল কিশোর।

বনতল স্থির। জেরির চিহ্ন নেই।

কোথায় ও? প্রশ্ন করল কিশোর।

মাটির দিকে দৃষ্টিনিবদ্ধ ওর।

কিশোর! মুসা!

ঘাড় ঘুরিয়ে চাইল কিশোর। উল্টো পাশে এক গাছের কাছে দাঁড়িয়ে রবিন। উপর দিকে আঙুল তাক করেছে।

মুখ তুলে চাইল কিশোর আর মুসা।

ট্রী হাউস।

খাইছে! অস্ফুটে বলে উঠল মুসা।

ও আবার আমাদেরকে বাঁচিয়েছে, বলল রবিন। কীভাবে মই বেয়ে উঠছে! দেখো, দেখো!

দড়ির মইটার দিকে আঙুল তাক করল রবিন।

দড়ি বেয়ে তরতর করে উঠে যাচ্ছে জেরি।

চলো, বলল কিশোর।

রবিন উঠতে শুরু করল। ওকে অনুসরণ করল মুসা আর কিশোর।

জেরিকে অনুসরণ করে রেইন ফরেস্টের চাঁদোয়ায় উঠে এল ওরা।

০৯.
কিশোর, মুসা, রবিন ট্রী হাউসে উঠে পড়ল।

জেরি বসা এক গাদা বইয়ের উপর।

রবিন জেরির খুদে মাথায় হাত বুলিয়ে দিল। ধন্যবাদ, মৃদু কণ্ঠে বলল।

রেইন ফরেস্ট সম্পর্কে নোট নিতে হবে আমার, বলল কিশোর। পেনসিলভেনিয়ার বইটা বের করো, রবিনের উদ্দেশে বলল।

রবিন পেনসিলভেনিয়ার বইটা খুঁজতে শুরু করল-ওদেরকে সব সময় যেটা বাড়ি ফিরিয়ে নিয়ে যায়।

কিশোর নোটবইটা বের করে নিল।

ও অনেক তথ্য টুকতে চেয়েছিল। কিন্তু লিখতে পেরেছে শুধু :

আমাজান রেইন ফরেস্ট হচ্ছে…

এখানে নেই! বলল রবিন।

কী বলছ? মুখ তুলে চাইল কিশোর। ট্রী হাউসের চারপাশে দৃষ্টি বুলাল।

রবিন ঠিকই বলেছে। পেনসিলভেনিয়ার বইটা নেই।

এখানে আসার আগে কী ছিল? মুসা জিজ্ঞেস করল।

মনে নেই, বলল রবিন।

খাইছে, আমরা এখন আর ফ্রগ ক্রীকে ফিরতে পারব না, বলে উঠল মুসা।

এর মানে রক্তচোষা বাদুড়েরা আমাদেরকে ধরবে, বলল রবিন।

কিছু একটা উড়ে এল ট্রী হাউসের খোলা জানালা দিয়ে।

আহ! মাথা লুকাল ওরা।

ধুপ।

মেঝেতে পড়ল কিছু একটা। আম।

মুখ তুলে চাইল কিশোর। জানালায় বসে সেই বানরটা। মাথা এক  পাশে কাত করে রেখেছে। দেখে মনে হলো ওদের দিকে চেয়ে হাসছে।

তুই বেঁচে আছিস! বলে উঠল রবিন।

আমাদের জীবন বাঁচানোর জন্যে ধন্যবাদ, বলল কিশোর।

বানরটা শুধু দাঁত বের করে হাসল।

একটা প্রশ্ন, বলল রবিন। আমটার দিকে ইশারা করল। তুই খালি আমাদের দিকে আম ছুঁড়ে মারিস কেন?

আমটা তুলে নিল বানরটা।

না! ছুঁড়িস না! বলল কিশোর, মাথা নোয়াল।

কিন্তু বানরটা আমটা ছুঁড়ল না।

বাড়িয়ে দিল রবিনের দিকে। ঠোট নেড়ে কী সব বলার চেষ্টা করল।

রবিন বানরটার চোখে চোখে চাইল। আবারও ঠোট নাড়ল জানোয়ারটা।

হুঁ, এবার বুঝতে পেরেছি, বলল রবিন।

কী বুঝতে পেরেছ? প্রশ্ন করল মুসা।

আমটা বানরটার হাত থেকে নিল রবিন।

এটাই আমাদের দরকার ছিল, বলল। মরগ্যানের জাদুর মায়া কাটানোর জন্যে যে সব জিনিস দরকার এটা তার একটা।

খাইছে, তুমি শিয়োর? বলে উঠল মুসা।

রবিন জবাব দেওয়ার আগেই কিশোর পেনসিলভেনিয়ার বইটা দেখতে পেল।

দেখো! দেখো! আমাদের বই! তর্জনী তাক করে বলল।

আমরা জিনিসটা পেয়েছি। এখন বইটাও দেখতে পাচ্ছি। এভাবেই ওটা কাজ করে, মনে নেই? বলল রবিন।

মাথা কঁকাল কিশোর। যেটা খুঁজছে সেটা না পাওয়া পর্যন্ত পেনসিলভেনিয়ার বইটা অদৃশ্য থাকবে, এমন কথাই বলা হয়েছিল ওদেরকে।

বানরটা এসময় তীক্ষ্ণ স্বরে হেসে উঠল।

তিন বন্ধু ওর দিকে চাইল। হাততালি দিচ্ছে জানোয়ারটা।

রবিন ওর সঙ্গে গলা মিলিয়ে হেসে উঠল।

তুই জানলি কীভাবে আমটা আমাদের দিতে হবে? বলল। কে বলেছে তোকে?

ওদের উদ্দেশে স্রেফ হাত দোলাল বানরটা। এবার ঘুরে দাঁড়িয়ে দোল খেয়ে বেরিয়ে গেল ট্রী হাউসের জানালা দিয়ে।

দাঁড়া! ডাকল কিশোর, জানালা দিয়ে বাইরে চাইল।

অনেক দেরি হয়ে গেছে।

বানরটা উধাও, হারিয়ে গেছে বৃক্ষশীর্ষের নীচে।

বিদায়! গলা ছেড়ে বলল রবিন।

নীচের রহস্যময় জগৎ থেকে উৎফুল্ল এক ডাক ভেসে এল।

দীর্ঘশ্বাস ফেলল কিশোর। নোটবইটা তুলে নিল আবারও। নিজের লেখাটার দিকে চাইল:

আমাজান রেইন ফরেস্ট হচ্ছে চলে যাওয়ার আগে কিছু লিখতে হবে। ঝটপট যোগ করল ও।

অসাধারণ এক জায়গা

নোটবইটা সরিয়ে রাখল কিশোর। পেনসিলভেনিয়ার বইটা তুলে নিল রবিন।

এবার সত্যি সত্যি যাওয়ার সময় হলো, বলল ও।

পাতা উল্টে ফ্রগ ক্রীক বনভূমির ছবিটা বের করল।

আমরা ওখানে যেতে চাই, বলে ছবিতে আঙুল রাখল।

বাতাস বইতে শুরু করল।

কাঁপতে লাগল গাছের পাতা।

ট্রী হাউসটা ঘুরছে।

বন-বন করে ঘুরতে লাগল।

এবার সব কিছু নিথর। একদম স্থির।

১০.
কিঁচ।

চোখ মেলল কিশোর। ট্রী হাউসের জানালার ধারিতে বসা জেরি।

আমরা ফিরে এসেছি, বলল রবিন।

স্বস্তির দীর্ঘশ্বাস ফেলল কিশোর।

বিকেলের আলোয় আমটা তুলে ধরল রবিন।

ওর হাত থেকে আমটা নিয়ে এম খোদাই করা মেঝেতে রাখল মুসা। মুনস্টোনটার পাশে।

মুনস্টোন…ম্যাংগো, আওড়াল রবিন। অনেকটা জাদুমন্ত্রের মত শোনাল।

আর দুটো অভিযান, বলল কিশোর। তারপরই আমরা মরগ্যানের জাদুর মায়া কাটাতে পারব।

শুনলেন, মরগ্যান? বলল রবিন, যেন মরগ্যান কাছেপিঠেই রয়েছে। শীঘ্রি আপনি মুক্তি পাবেন।

খাইছে, ও এখানে আছে নাকি যে শুনতে পাবে? প্রশ্ন করল মুসা।

আমার মন বলছে আছে, জানাল রবিন।

মৃদু হাসল কিশোর।

কিঁচ। ওদের দিকে চেয়ে রয়েছে জেরি।

আমরা এখন তোকে ছেড়ে চলে যাব, ইঁদুরটার উদ্দেশে বলল কিশোর।

কিঁচ।

ওকে সাথে করে নিয়ে গেলে হয় না? বলল রবিন।

না, ও এখানেই ভাল থাকবে, জবাবে বলল কিশোর।

ঠিক আছে, বলল রবিন। জেরির মাথায় হাত বুলিয়ে দিল। যাই। আমাদের জন্যে এখানে অপেক্ষা করিস, আমরা কাল আবার আসব।

কিশোর আর মুসাও জেরিকে আদর করল।

বাই, জেরি। তোর সাহায্যের জন্যে ধন্যবাদ, বলল কিশোর।

কিঁচ।

রেইন ফরেস্টের বইটা অন্যান্য বইয়ের উপরে রেখে দিল কিশোর।

এবার ব্যাকপ্যাক পিঠে তুলে নিল। ট্রী হাউস ছাড়ল ওরা তিনজন।

দড়ির মই বেয়ে নামতে লাগল ওরা। কিছুক্ষণ পরে পা রাখল মাটিতে।

বনভূমি ভেদ করে এগিয়ে চলল তিন বন্ধু।

আবছায়ায় চোখে পড়ল আলোর নাচন।

কোথাও একটা পাখি ডেকে উঠল।

রেইন ফরেস্টের সঙ্গে এই জঙ্গলের অনেক তফাৎ, ভাবল কিশোর।

এখানে কোন জাগুয়ার কিংবা ফৌজী পিঁপড়ে নেই, বলল ও। ছোট বানরও না।

বানরটা আসলে দুষ্টুমি করছিল না, বলল রবিন। আমাদেরকে আমটা দেয়ার চেষ্টা করছিল শুধু।

জানি, সবাই স্বাভাবিক আচরণই করছিল, বলল মুসা। ফৌজী পিঁপড়েরা নিজেদের মত মার্চ করছিল। জাগুয়ারটা তার বাচ্চার ভালমন্দ দেখছিল।

একটু পরে ফ্রগ ক্রীক উডস থেকে বেরিয়ে এল তিন বন্ধু।

রাস্তা ধরে হেঁটে চলল ওরা। রাস্তাটা সোনালী আলোয় আলোকিত।

রেস ইউ! বলে উঠল রবিন।

তিন বন্ধু দৌড় দিল।

এক দৌড়ে ইয়ার্ড পেরোল ওরা।

দৌড়তে দৌড়তে উঠে গেল সিঁড়ি ভেঙে।

সেফ! তিনজনে চেঁচিয়ে উঠল একসঙ্গে।

দরজার হাতলের দিকে হাত বাড়াল কিশোর।
চোখ মেলে বিছানায় উঠে বসলাম। আড়মোড়া ভেঙে হাই তুললাম।

আউ! বাঁ কাঁধ ব্যথা করছে! কাঁধ ডলে দেয়াল ঘড়ির দিকে চাইলাম।

সকাল সাতটা পঁচিশ? চাচা-চাচী আমাকে ডাকেনি কেন? স্কুলে তো দেরি হয়ে যাবে আমার! বিছানা থেকে লাফিয়ে নেমে বাথরুমের দিকে এগোলাম। আয়নায় কাঁধটা দেখে নিলাম। জখমটা গুরুতর, কালশিটে পড়ে গেছে। কীভাবে হলো এটা? গতকালকের ফুটবল প্র্যাকটিসের সময়? নাকি দুএকদিনের মধ্যে বাইক থেকে পড়ে গেছিলাম? মনে করতে পারলাম না।

কাঁধ নিয়ে ভাবতে ভাবতে নীচে নেমে এলাম। রাশেদ চাচা, মেরি চাচী আর ডন টেবিলে ব্রেকফাস্ট করতে বসেছে।

থমকে দাঁড়িয়ে পড়লাম। আমার চেয়ারটা নেই। আমার জন্য খাবারও দেওয়া হয়নি।

আজব তো! বললাম, ফাঁকা জায়গাটার দিকে চেয়ে রয়েছি। ডন, ঠাট্টা করছ আমার সাথে? আমার চেয়ার কোথায় সরিয়েছ? এখন মজার সময় নয়। স্কুলে দেরি হয়ে যাবে।

হঠাৎই অনুভব করলাম ঘরে কীরকম পিনপতন নিস্তব্ধতা নেমে এসেছে। চাচা-চাচী আর ডনের দিকে চাইলাম।

চাচা চেয়ার থেকে উঠে দাঁড়াচ্ছে। চাচী সরে গিয়ে ডনের পিছনে দাঁড়াল। ভাবখানা এমন যেন ওকে রক্ষা করছে! ওরা তিনজন আমার দিকে এমনভাবে চেয়ে রয়েছে, আমি যেন…অচেনা কেউ।

এখানে কী ঘটছে? বলতে শুরু করলাম।

আমরাও সেটাই জানতে চাই, ইয়াং ম্যান, ক্রুদ্ধ কণ্ঠে বলল চাচা। গম্ভীর শোনা তার কথাগুলো।

থমকে গেলাম আমি, চোখ পিটপিট করলাম, হাসার চেষ্টা করলাম।

আগে বলল আমার চেয়ার কই? বললাম।

চাচী ঝুকে পড়ে ডনের কানে কানে কী যেন বলল। মনে হয় ওকে নিজের কামরায় যেতে বলছে।

আমরা যতক্ষণ না আসি ঘরেই থাকিস, চাচীকে বলতে শুনলাম।

ও কি খারাপ লোক, আণ্টি? আমার দিকে আঙুল তাক করে বলল ডন।

হ্যাঁ, আমি খুব খারাপ লোক, বলে কটমট করে চাইলাম ওর দিকে। আমি কিশোর পাশা, খুনে দানব।

ডন, চলে যা! চাচী বলল, এবং ডন চেয়ার ছেড়ে লাফিয়ে উঠে বেরিয়ে গেল কিচেন থেকে।

চাচা ঘুরে দাঁড়িয়ে চাইল আমার দিকে। মুখের চেহারা কঠোর। সরাসরি চোখ রেখেছে আমার চোখে।

শোনো, ইয়াং ম্যান, বলল, আমরা এখানে কোন ঝামেলা চাই। তুমি এক্ষুনি চলে যাও এবাড়ি ছেড়ে। দরজা দিয়ে বেরিয়ে যাও, আমরাও ভুলে যাব ঘটনাটা, নইলে-

নইলে কী? কী বলছ তুমি এসব, চাচা?

নইলে, চাচী চাচার কথাগুলো শেষ করল, আমরা পুলিস ডাকতে বাধ্য হব। আর আমাদেরকে চাচা চাচী বলা বন্ধ করো। আমরা তোমার চাচা-চাচী নই এবং কোন কিশোর পাশার নামও আমরা শুনিনি!

ঠিক আছে, শ্রাগ করলাম। তোমরা যা বলো। স্বীকার করতেই হবে এটাই এখন অবধি আমাদের সেরা পারিবারিক কৌতুক। কিন্তু আমাকে এর শেষ দেখার জন্য অপেক্ষা করতে হবে। কারণ এখন বাজে পৌনে আটটা, আর পনেরো মিনিট পর প্রথম ঘণ্টা পড়বে।

ভাবতেই পারছি না আমাকে ব্রেকফাস্ট মিস করতে হচ্ছে, বলে কিচেনের দরজার দিকে এগোলাম। স্কুলে ক্যাফেটেরিয়া থেকে দুই পিরিয়ডের ফাঁকে একটা আপেল খেয়ে নেব।

দরজার কাছে বইয়ের র্যাক। স্কুল ব্যাগ নেওয়ার জন্য দাঁড়ালাম ওখানে। ব্যাগটা নেই। আরেকটা ঠাট্টা?

অনেক হয়েছে, বললাম, কিন্তু আমার স্কুল ব্যাগ কোথায়?

তোমাকে চলে যেতে বলা হয়েছে, কথা কানে যায়নি? চাচা বলল।

বই ছাড়া স্কুলে যাব কীভাবে, চাচা? বললাম।

আর নয়। আমি এবার পুলিস ডাকছি, চাচী বলল, কিচেন ফোনের দিকে পা বাড়াল।

এখুনি বেরিয়ে না পড়লে দেরি হয়ে যাবে। না হয় একদিনের জন্য কোন ক্লাসমেটের বই ধার নিয়ে নেব।

ঠিক আছে, আমি যাচ্ছি, বললাম। রকি বীচ পুলিস ডিপার্টমেন্টকে আমার শুভেচ্ছা। গত বসন্তে সার্জেন্ট কলিন্স আমাকে স্কুল প্রজেক্টে সাহায্য করেছিল। সবাই ভাল থেকো, চলি।

স্কুলে পৌঁছতে আমার যতক্ষণ সময় লাগে, আজকে এসব মশকরার জন্য তার চাইতে আগেভাগে পৌঁছে যেতে হবে।

বাপ রে, চাচা-চাচীকে আগে কখনও এমন করতে দেখিনি। আজকে কি এপ্রিল ফুল? নাহ্, এখন অক্টোবরের মাঝামাঝি। তা হলে ওরা এমন করল কেন?

এর তল বের করতে হলে আমাকে সন্ধে পর্যন্ত অপেক্ষা করতে হবে। এখন আমার সামনে সারাদিনের ক্লাস এবং তারপর দুঘণ্টার ফুটবল প্র্যাকটিস। সামনে বড় ম্যাচ আমাদের, দলের সেরা পাস রিসিভার হিসেবে অনেক দায়িত্ব আমার। প্রচুর খাটতে হবে।

এসব ভাবছি এসময় এক মিনিভ্যান স্টপ সাইনে এসে দাঁড়াল। ভ্যানটাকে সঙ্গে সঙ্গে চিনতে পারলাম। আমাদের ফুটবল কোচ হেনরির। উনি আমাকে লিফট দিলে দুমিনিটের মধ্যে স্কুলে পৌঁছতে পারব।

হাই, কোচ হেনরি! চেঁচিয়ে উঠে হাত নাড়লাম।

আজকের আবহাওয়া নাতিশীতোষ্ণ। সামনের জানালা খোলা তার। আমার গলা শুনতে পেয়ে ঘাড় ফিরিয়ে চাইলেন। কোচ হেনরি শুধু যে ভাল কোচ তা-ই নয়, ভাল মানুষও। সব সময় শিষ্যদের সাহায্য করতে একপায়ে খাড়া।।

আমাকে লিফট দেবেন? আমার একটু দেরি হয়ে গেছে।

আমাকে অবাক করে দিয়ে কোচ হেনরি আমার দিকে চেয়ে রইলেন দুমুহূর্ত। চিনতে পারার কোন লক্ষণ নেই তাঁর দৃষ্টিতে। মুখে চিরাচরিত হাসি নেই। আমি আবারও গলা ছাড়ার আগেই অ্যাক্সিলারেটরে পা দাবিয়ে রওনা হয়ে গেলেন তিনি।

আমি ফ্যালফ্যাল করে চেয়ে রইলাম। ভ্যানটা রাস্তা ধরে দূরে স্কুলের দিকে চলে গেল।

আমি কমিনিট দেরি করে স্কুলের মাঠে পৌঁছলাম। ছেলে-মেয়েরা সামনের সিঁড়িতে দাঁড়িয়ে, প্রথম ঘণ্টা পড়ার অপেক্ষা করছে। রকি বীচে এখনই সম্ভবত আমি সেরা সময় কাটাচ্ছি। আবহাওয়া, ফুটবল মৌসুম, বন্ধু-বান্ধবদের সঙ্গ-অসাধারণ।

মুসাকে দেখলাম উপরের ধাপে। ও স্কুল টিমের কোয়ার্টারব্যাক।

আমাদের কয়েকজন বন্ধুর সঙ্গে কথা বলছে ও, তাদের মধ্যে জোয়ান জেনসেনও রয়েছে, সে প্রধান চীয়ারলিডার। মুসা নিশ্চয়ই মজার কিছু বলেছে, কারণ সবাই হাসছে।

অ্যাই! চেঁচিয়ে উঠে সিড়ি ভেঙে দৌড়ে উঠতে লাগলাম। কী খবর তোমাদের?

কেউ আমার দিকে চাইল না। মুসা কথা চালিয়ে যাচ্ছে।

শনিবার হ্যামিল্টনদের মজা দেখাব, বলল মুসা। আমাদের পাস রিসিভাররা ওদের মত ভাল না হলেও আমরা ওদেরকে হারাতে পারব।

পাস রিসিভাররা ওদের মত নয়? মুসা আমাকে ছোট করছে কেন? আমি হ্যামিল্টনদের যে কোন পাস রিসিভারের চাইতে কোন অংশে কম নই।

মুসা, আমি এবছর আটবার টাচডাউন করেছি। সেটা নিশ্চয়ই খুব খারাপ নয়, বললাম।

এই প্রথমবারের মত দলটা ঘুরে দাঁড়িয়ে আমার দিকে চাইল।

অপেক্ষা করলাম মুসা কিছু একটা বলবে। দলের সবাই আমার দিকে একদৃষ্টে চেয়ে। একটু নার্ভাস বোধ করতে লাগলাম আমি।

কেউ কিছু বলছ না কেন? বললাম।

আমি বলছি, বলল মুসা। এক কদম আগে বেড়ে সরাসরি আমার চোখে চোখে চাইল। ওর চোখের দৃষ্টি দেখে মেরুদণ্ড বেয়ে হিমস্রোত নেমে গেল আমার। তুমি আমাদের চেনো দেখা যাচ্ছে, বলল ও। কিন্তু একটা প্রশ্নের জবাব দাও তো…তুমি কে?

২
হাসিতে ফেটে পড়লাম। ঠেকাতে পারলাম না।

তোমরা সবাই মিলে মজা করছ! বললাম।

কীসের মজা? প্রশ্ন করল জোয়ান। কে এ?

ওর এবং অন্যদের মুখের চেহারা দেখে মনে হচ্ছে ওরা আমাকে চেনে না।

মুসার দিকে ঘুরে দাঁড়ালাম।

শোনো, মুসা, বাসাতেও মশকরা করে আমার বইয়ের ব্যাগ লুকিয়ে ক্লান্ত হয়েছে। কাজেই ইংরেজি আর বায়োলজি ক্লাসে তোমার বইগুলো আমাকে ধার দিয়ো, কেমন?

মুসারমুখের চেহারায় ব্যঙ্গ ফুটল। এক পা পিছু হটল ও।

কী বলতে শুরু করেছিল, কিন্তু এসময় স্কুলের ঘণ্টা বাজল।

মুহূর্তে সবাই স্কুল বিল্ডিঙের দিকে পা বাড়াল। আমি প্রথমে যাব তিনতলার হোমরুম ক্লাসে। সিঁড়ির দিকে এগোচ্ছি, দেখা হয়ে গেল রবিনের সঙ্গে।

অ্যাই, রবিন, পাশ কাটানোর সময় বললাম। ও আমার দিকে চেয়ে ভ্ৰ কুঁচকাল, কিন্তু চলা থামাল না। কী ব্যাপার, রবিন? কিছু হয়েছে?

রবিন পিছু ফিরে আমার দিকে চাউনি বুলাল। ভ্রূ কুঁচকানো এখনও।

কী আবার হবে? পাল্টা বলল ও। তোমাকে চিনতে পারলাম। সিঁড়ি ভেঙে নেমে গেল ও।

চিনতে পারল না মানে? আজব তো। সিঁড়ির মাথায় থেমে দাঁড়ালাম। মনে হচ্ছে সেভেন্থ গ্রেডের সবাই আমার সঙ্গে তামাশা করছে।

ছেলে-মেয়েরা দ্রুতবেগে আমার পাশ কাটাচ্ছে, শেষ ঘণ্টা পড়ার আগেই পৌঁছতে চাইছে হোমরুমে। উপলব্ধি করলাম আমারও তাই করা উচিত।

রুম নম্বর ২০৩-এ প্রবেশ করলাম। জানালার পাশে, আমার ডেস্কের উদ্দেশে পা বাড়ালাম। ওখানে পৌছে দেখি জো লেমন আমার সিটে বসা।

তুমি মনে হয় ভুল সিটে বসেছ, ডেস্কের পাশে দাড়িয়ে বললাম। জো বিশালদেহী ছেলে, মোটেই বন্ধুভাবাপন্ন নয়। নোটবইতে কী সব টুকছিল।

জো মুখ তুলল। কয়েক মুহূর্তের জন্য আমার দিকে চোখ পিটপিট করে চাইল। এবার ধীরে সুস্থে উঠে দাঁড়াল। ও আমার চাইতে পাক্কা চার ইঞ্চি লম্বা। আমার মুখের উপর আস্তে আস্তে গর্জন ছাড়ল, তুমি…আমাকে…কী…বললে?

গলাটা কেমন শুকনো ঠেকল। কাঁধের ব্যথাটা আবারও শুরু হলো।

বললাম তুমি আমার সিটে বসেছ। তুমি সবসময় আমার এক সিট পিছনে বসো। এটা কোন ব্যাপার না, কিন্তু তুমি সরে গেলে আমি আমার সিটে বসতে পারতাম।

কে এ? বলে চারধারে নজর বুলাল জো। অন্যান্য ছেলে-মেয়েরা আমাদের দিকে চেয়ে রয়েছে। বেশিরভাগ শ্রাগ করল। কেউ কেউ হেসে উঠল।

বিরক্ত লাগতে শুরু করেছে আমার। বাসায় আর ক্লাসের বাইরে ঠাট্টা-ইয়ার্কি মেনে নেয়া যায়। কিন্তু ক্লাস বসতে চলেছে, এখন এসব ভাল লাগছে না। তা ছাড়া জো লেমন আমার বন্ধু নয়। ও কেন মশকরা করবে আমার সঙ্গে? আমি এমনকী ওকে পছন্দও করি না।

দেখো, জো, মশকরা করছ বুঝতে পারছি, কিন্তু আমি এখন আমার সিটে বসতে চাই। তুমি পিছনে গিয়ে-

এসময় শেষ ঘণ্টা পড়ল। মিসেস ফিশার, আমাদের হোমরুম টিচার সবাইকে চুপ করে শৃঙ্খলা ফিরিয়ে আনতে বললেন।

সবাই যার যার সিটে বসে পড়ো, বললেন তিনি। পিছনের দিকে চাইলেন। জো আমার সিটে বসা। আমি ডেস্কের পাশে বোকার মত দাঁড়িয়ে। ওখানে কী হচ্ছে? মিসেস ফিশার প্রশ্ন করলেন।

মিসেস ফিশার, জো লেমন আমার সিটে বসে আছে, ছাড়তে চাইছে না, বললাম।

মিসেস ফিশার করিৎকর্মা মানুষ। আমি জানি এ সমস্যার সমাধান এখুনি হয়ে যাবে।

কিন্তু তুমি কে, ইয়াং ম্যান? প্রশ্ন করলেন তিনি।

চারপাশে নজর বুলিয়ে নিলাম। কমুহূর্ত লেগে গেল উনি কী বলছেন বুঝতে।

আমি কে? বলতে গিয়ে গলা চড়ে গেল সামান্য। মিসেস ফিশার ফিফথ গ্রেড থেকে আমার হোমরুম টিচার।

হ্যাঁ, তোমার নামটা প্লিজ, সাড়া দিলেন তিনি।

মিসেস ফিশারও তামাশায় যোগ দিয়েছেন! ভাল ফ্যাসাদেই পড়া গেছে। কিন্তু মিসেস ফিশার তো কখনও ঠাট্টা করেন না। ঠিক করলাম আমিও খেলে যাব।

আমার নাম কিশোর পাশা, মিসেস ফিশার। মিসেস ফিশার ডেস্কে বসলেন, কিছু কাগজ-পত্র পরীক্ষা করলেন তিনি। এবার মুখ তুলে আমার দিকে চাইলেন।

এই হোমরুমে নতুন কোন স্টুডেন্ট নেয়া হয়েছে এমন কোন ননাটিশ দেয়নি হেড অফিস। তুমি বরং মেইন ফ্লোরে গিয়ে ব্যাপারটা  তাদেরকে চেক করে দেখতে বলল, বললেন মিসেস ফিশার।

ইয়েস, ম্যাম, বললাম। দরজার দিকে এগোলাম। রব মিশেলের পাশ কাটাতে হলো। সামনের দিকে বসা সে। আমাদের ফুটবল টিমের সেন্টার। আজকে প্র্যাকটিসে দেখা হবে, রব, বললাম। রব এমনভাবে আমার দিকে চাইল, আমি যেন মঙ্গলগ্রহ থেকে এসেছি।।

হলওয়ে এখন নির্জন, ছেলে-মেয়েরা সব তাদের হোমরুমে। সিঁড়ি ভেঙে নেমে যাওয়ার সময় মাথায় খেলে গেল এক ঘণ্টা আগে আমি ঘুম থেকে ওঠার পর থেকে কী কী ঘটেছে।

আমি যাদেরকে চিনি তারা সবাই নাটক করছে। তারা আমাকে কেন বেছে নিয়েছে বুঝলাম না। এর শেষ কোথায় তাও জানা নেই আমার। কিন্তু আমাকে ব্যাপারটা জানতে হবে। স্কুল ফ্রন্ট অফিসটা আমার ঠিক সামনে।

অফিসে প্রবেশ করে দেখি মিসেস পোর্টার তাঁর সেক্রেটারি ডেস্কে বসা, কম্পিউটারে কাজ করছেন। মিসেস পোর্টার আমাকে ছোটকাল থেকেই চেনেন।

হাই, মিসেস পোর্টার, বললাম। তিনি মুখ তুলে চেয়ে মৃদু হাসলেন। আমি অনেকখানি স্বস্তি বোধ করলাম।

গুড মর্নিং, বললেন তিনি। আমি তোমার জন্যে কী করতে পারি?

ঠিক জানি না…ব্যাপারটা বেশ মজার। আমার প্রথমে প্রশ্ন করা উচিত-আপনিও কি এই জোকটার সাথে জড়িত?

আমার দিকে চেয়ে রইলেন তিনি।

জোক? কীসের জোক?

ভাল! ওরা মিসেস পোর্টারকে এরমধ্যে জড়াতে পারেনি। মিসেস পোর্টার আমাকে এই রহস্যের সমাধানে সাহায্য করতে পারবেন।

মানে আজ সকাল থেকে দেখছি চাচা-চাচী থেকে শুরু করে যার সাথেই দেখা হচ্ছে তারা সবাই আমাকে না চেনার ভান করছে। মিসেস ফিশার এমনকী আমাকে আপনার কাছে পাঠিয়েছেন ব্যাপারটার জট খোলার জন্য। হাসির ব্যাপার না?

মাথা ঝাঁকালেন মিসেস পোর্টার, আমার দিকে চাইলেন।

তোমার নাম কী?

আমি একদৃষ্টে চেয়ে রইলাম তার দিকে। ঠিক শুনেছি তো?

আহ, মিসেস পোর্টার, আমি ভেবেছিলাম আপনি এই তামাশাটার সঙ্গে নেই, বললাম।

আমি কোন তামাশা করছি না, বললেন মিসেস পোর্টার। কিন্তু তুমি তোমার নাম না বললে আমি তোমাকে কোন সাহায্য করতে পারব না–

আমি কিশোর পাশা, মিসেস পোর্টার, আপনি কে মনে করেছেন? আমি সেভেন্থ গ্রেডার, হোমরুম ২০৩-এ আছি, ফুটবল টিমের প্লেয়ার–

চেঁচাচ্ছ কেন? বললেন মিসেস পোর্টার, কম্পিউটারের কি টিপতে লাগলেন।

আমি একটু আপসেট হয়ে পড়েছি, বললাম, প্রথমে বললেন আপনি জোকটার মধ্যে নেই, কিন্তু এখন দেখছি আছেন।

জোক হচ্ছে এখানে, বললেন মিসেস পোর্টার, কম্পিউটার স্ক্রীনের দিকে এক দৃষ্টিতে চেয়ে। কিন্তু জোকটা করছ তুমি।

তার মানে? প্রশ্ন করলাম। কম্পিউটার ফাইলে কিশোর পাশা নামে কারও রেকর্ড নেই। এখন তো নেইই, আগেও ছিল না।

৩
এই প্রথমবারের মত সামান্য আতঙ্ক বোধ করলাম।

কম্পিউটার পারফেক্ট নয়, ভুল করে, বললাম। ঘুরে তাঁর চেয়ারের কাছে এলাম। কম্পিউটার স্ক্রীনের দিকে দৃষ্টি আমার।

নিজেই দেখো, বললেন মিসেস পোর্টার। এখানে K অক্ষরের মধ্যে কোথাও তোমার নাম নেই।

কম্পিউটারের কথা বাদ দিন, মিসেস পোর্টার। আমার দিকে তাকান-আমি কিশোর পাশা, আমাকে আপনি ছোটকাল থেকে দেখছেন! ঠাট্টাটা অনেক বেশি হয়ে যাচ্ছে না, আপনিই বলুন? আমি ক্লাসে ফিরে যেতে চাই, আমার বইগুলো ফিরে পেতে চাই, এবং চাই এই ননসেন্স বন্ধ হোক!

ঘন-ঘন শ্বাস নিচ্ছি এবং আমার কাঁধ এখন রীতিমত টাটাচ্ছে। ইতিকর্তব্য ঠিক করতে পারছি না। কাউকে বিশ্বাস করার উপায় নেই। সবাই আমার সঙ্গে তামাশা করছে। এর চাইতেও খারাপ ব্যাপার…আমার সন্দেহ হচ্ছে এটা আসলেই তামাশা কিনা। কিন্তু এ ছাড়া আর কীই বা হবে। আমি এক সকালে ঘুম থেকে উঠলাম আর তারপর কেউ আমাকে চিনতে পারছে না এটা কীভাবে সম্ভব!

আহ, কিশোর… পিছন থেকে কে যেন বলল।

ঘুরে দাঁড়ালাম। গভীর ভাবনায় এতটাই ডুবে ছিলাম, টেরই পাইনি মিসেস পোর্টার কখন বেরিয়ে গিয়েছিলেন কামরা ছেড়ে এবং এখন ফিরেছেন। তাঁর পাশে দাঁড়িয়ে মিস্টার লাউয়ি, স্কুলের সাইকোলজিস্ট। সব ছাত্রের সাধারণ পরীক্ষা নেন তিনি, এবং কারও বিশেষ কাউন্সেলিঙের দরকার পড়লে তাও করেন।

মি. লাউয়ি আমার নাম ধরে ডেকেছেন।

বলুন, মিস্টার লাউয়ি? বললাম। অনুভব করলাম বড় ধরনের বিপদের মুখোমুখি হতে পারি। স্কুলের সাইকোলজিস্টকে ডেকে এনেছেন কেন মিসেস পোর্টার?

তুমি আমার নাম জানো? বিস্মিত শোনাল মি. লাউয়ির কণ্ঠ।

অবশ্যই জানি, জবাব দিলাম। আপনি স্কুলের সাইকোলজিস্ট, ছাত্র-ছাত্রীদের ইন্টেলিজেন্স টেস্ট নেন।

ঠিক বলেছ, বললেন মি. লাউয়ি। তা ছাড়া যে সব ছেলে-মেয়ে সামান্য…আপসেট ফীল করে আমি তাদেরকেও হেল্প করি। তুমি কি আপসেট, কিশোর?

ভীষণ আপসেট, মিস্টার লাউয়ি। সবাই বলছে তারা আমাকে চেনে না। আপনি হলেও আপসেট হতেন।

মি. লাঙলিঙের মরবের সাধারণীড়িয়ে মন মরালাম, স্ট্রেই

হ্যাঁ, হ্যাঁ, জানি। কিন্তু, আহ্, মিসেস পোর্টার বলছেন তুমি নাকি নিজেকে এ স্কুলের ছাত্র হিসেবে দাবি করছ। কিশোর, আমরা দুজনই জানি সেটা সত্যি নয়।

আচ্ছা, ওরা এবার স্কুলের সাইকোলজিস্টকেও এ খেলায় জড়িয়েছে।

আমি সিদ্ধান্ত নিলাম নিজের যুক্তি দিয়ে পাল্টা লড়াই করব।

মিস্টার লাউয়ি, আমি যদি এখানকার ছাত্র না-ই হব তা হলে সবার নাম…এমনকী আপনারও নাম জানলাম কীভাবে?

আমরা সেটাই ভাবছি, কিশোর, ঠাণ্ডা গলায় বললেন তিনি। তুমি আমাদের নাম জাননা কীভাবে? আমি তোমার বয়সী এক ছেলের কেসের কথা জানি। সে মরিয়া হয়ে উঠেছিল বিশেষ একটি স্কুলে অ্যাটেও করার জন্যে। সেজন্যে সে সমস্ত ফ্যাকাল্টি মেম্বার আর কিছু ছাত্র-ছাত্রীর নাম মুখস্থ করেছিল। বাড়ি থেকে পালিয়ে গিয়ে স্কুলটাতে অ্যাটেও করার চেষ্টা করেছিল ও। তবে প্রথম দিনই সে ধরা পড়ে যায়। ব্যাপারটা আসলেই দুঃখজনক।

আপনি বলছেন আমার মাথা খারাপ এবং আমি এখানকার ছাত্র নই।

ঠিক তা না, মৃদু কণ্ঠে বললেন মি. লাউয়ি। কিন্তু, কিশোর, আমরা কখনও কখনও কোন কিছু এত বেশি করে চাই যে কল্পনার লাগাম ছেড়ে দিই।

এটা কি আমার কল্পনা, আমি এবছরের ফুটবল টিমের স্টার্টিং মেম্বার? বলতে গিয়ে গলা চড়ে গেল আমার। মি. লাউয়ি আর মিসেস পোর্টার পরস্পর দৃষ্টি বিনিময় করে আমার দিকে চাইলেন।

তুমি ফুটবল টিমে আছ? মি. লাউয়ি প্রশ্ন করলেন। কণ্ঠস্বর শান্ত। সান্তনা দেয়ার চেষ্টা টের পাওয়া যায়।

হা! টিমের ফটো ঝুলছে এই অফিসের বাইরের দেয়ালে, বললাম আমি।

তা হলে গিয়েই বরং দেখা যাক, বললেন মি. লাউয়ি।

হল ফাঁকা আর চুপচাপ এখনও, তবে শীঘি সরগরম হয়ে উঠবে। প্রথম ক্লাসের ঘন্টা পড়বে যে কোন মুহূর্তে। আমি সোজা এগোলাম ফুটবল টিমের ফটোটার দিকে, ফ্রেমে বাঁধিয়ে যেটা ঝুলিয়ে রাখা হয়েছে মেইন হলওয়েতে।

আমি রোজ ছবিটার সামনে এসে দাঁড়িয়ে থাকি। গর্ব বোধ হয় আমার। ফুটবল টিমের সদস্য হিসেবে আলাদা এক অনুভূতি কাজ করে, কেননা গায়ে-গতরে অন্যদের মত শক্তিশালী নই কিনা। আমি সামনের সারিতে। সেন্টার রব মিশেল আর কোয়ার্টার ব্যাক মুসার ঠিক মাঝখানে।

মিস্টার লাউয়ি, আমি যদি এ স্কুলের ছাত্র না হই তবে এর কী ব্যাখ্যা দেবেন

কথা বন্ধ হয়ে গেল আমার। ফটোটার দিকে চাইলাম। সামনের সারিতে রয়েছে রব মিশেল। তার পাশে দাঁড়িয়ে মুসা আমান। কিন্তু আমি নেই। ফটো থেকে আমি উধাও!

মি. লাউয়ি উকি মেরে ছবিটা দেখলেন।

তোমাকে দেখতে পাচ্ছি না, কিশোর। তুমি ছবিতে কোথায় দাঁড়িয়েছ?

এক পা পিছু হটলাম।

ওরা-ওরা ছবিতে কারসাজি করেছে। আমি টিমে আছি। আমি স্টার্টিং রাইট এণ্ড। যাকে খুশি জিজ্ঞেস করুন!

কিশোর, তুমি আমার সাথে এসো। আমাদের আরও কথা বলা দরকার, মি. লাউয়ি বললেন। হাত বাড়িয়ে আমার কাঁধে রাখলেন, যে কাঁধটা টাটাচ্ছে।

আউ! চেঁচিয়ে উঠে, সত করে সরে গেলাম। সে মুহূর্তে ঘন্টা বাজল এবং হলগুলো ভরে গেল ছাত্র-ছাত্রীতে। শশব্যঙে ক্লাসরুমের দিকে চলেছে তারা।

মি, লাউয়ির কাছ থেকে সরে পড়ার জন্য ছেলে-মেয়েদের স্রোতকে কাজে লাগালাম। লাউয়ির মনে কী ছিল কে জানে, কিন্তু আমি এতে জড়াতে চাই না।

আমি জানি একজন ফ্যাকাল্টি সদস্য আছেন যিনি অদ্ভুত এই খেলায় নিজেকে জড়াবেন না। মি, হালবার্ট, আমার বায়োলজি টিচার। তিনি আমাদেরকে সব সময় সত্য আর জ্ঞানের শিক্ষা দেন, বায়োলজির পাশাপাশি। মি. হালবার্টের কাছে আমাকে যেতে হবে।

ভাগ্যক্রমে, বায়োলজি আমার প্রথম ক্লাস, তাই দ্রুত পায়ে সায়েন্স ডিপার্টমেন্টের দিকে এগোলাম। কোনা ঘুরতেই দেখতে পেলাম মি. লাউয়ি স্কুলের এক দারোয়ানের সঙ্গে কথা বলছেন।

ঝট করে সরে গেলাম। আমাকে যাতে দেখতে না পায়। আমার ধারণা মি. লাউয়ি লোকটিকে আমার উপর নজর রাখতে বলছেন।

মি. লাউয়ি আর দারোয়ান দুদিকে চলে যেতেই, ক্লাসরুমের দিকে পা বাড়ালাম আমি। শেষ ঘণ্টা পড়ে গেছে ইতোমধ্যে, সুতরাং সবাই এখন যার যার ক্লাসে বসে পড়েছে।

দরজাটা বন্ধ। টান মেরে খুলে প্রায় ঝাঁপিয়ে পড়লাম ভিতরে।

মিস্টার হালবা–বলতে শুরু করেছিলাম, কিন্তু শব্দটা আটকে গেল আমার গলায়।

মি. হালবার্ট সামান্য স্থূলকায়। মাথায় পাতলা, সাদা চুল, বয়স রাশেদ চাচার মত। কিন্তু ক্লাসের সামনে যিনি দাঁড়িয়ে তিনি সম্পূর্ণ ভিন্ন এক মানুষ। বছর পঁচিশেকের এক মহিলা টিচার। ভদ্রমহিলা হালকা-পাতলা, তেমন লম্বা নন-সম্ভবত চাইনিজ।

আমার দিকে চাইলেন তিনি।

কী চাই? আমার ক্লাসে ডিস্টার্ব করছ কেন? মিস্টার হালবার্ট কোথায়? প্রশ্ন করলাম। কে? মহিলা বললেন। মিস্টার হালবার্ট…যিনি এই ক্লাসটা নেন! বললাম।

অ্যাই, সেই পাগলটা আবার এসেছে, যে বলছিল ফুটবল টিমে আছে, রুমের মাঝখান থেকে একটি কণ্ঠ শোনা গেল।

কণ্ঠস্বর লক্ষ্য করে চাইলাম। মুসা এ কথা বলেছে।

মুসা, আমাকে সাহায্য করো, আমরা না বন্ধু? চেঁচিয়ে উঠলাম। ওরা এমনকী হলওয়ের ছবি থেকেও আমাকে বাদ দিয়েছে।

মিস লি, এর মাথার স্ক্রু ঢিলে।

জোয়ান জেনসেন। জোয়ান! ক্লাসে ও আমার স্টাডি পার্টনার। ও এমন কথা বলতে পারল!

মিস লি আমার দিকে এগিয়ে এলেন।

তুমি ভুল ক্লাসরুমে এসেছ, ইয়াং ম্যান।

আমার মনে হয় ও ভুল গ্রহে এসেছে! বলল মুসা। গোটা ক্লাস হেসে উঠল। আমার বিশ্বাস হলো না। ওরা এমনভাবে আমাকে নিয়ে হাসছে, আমি যেন ভাড়, সঙ!

হাসো, হাসো! চেঁচিয়ে উঠলাম, চোখ জ্বালা করছে অনুভব করলাম। কে তোমাদের চায়! দৌড় দেয়ার জন্য ঘুরে দাঁড়ালাম।

শোনো, মিস লি মৃদু কণ্ঠে বললেন। ঘুরে দাঁড়িয়ে তার দিকে চাইলাম।

বলুন।

আজকে নিজেকে তোমার একদম নতুন মানুষ মনে হচ্ছে, তাই না?

বিস্মিত হলাম। দ্রমহিলা কী বলছেন জিজ্ঞেস করতে চাইলাম। কিন্তু উনি মুহূর্তের জন্য আমার দিকে চেয়ে হাসলেন। এবং তারপর, যেন বাতাসের ধাক্কায়, ক্লাসরুমের দরজাটা দড়াম করে লেগে গেল আমার মুখের উপর। হলওয়েতে একাকী দাঁড়িয়ে রইলাম আমি।

ওই যে ও! আমার উদ্দেশে কে যেন চেঁচিয়ে উঠল। ঘুরে চাইলাম। দারোয়ান আমাকে দেখে ফেলেছে। হঠাৎই সে আর মি. লাউয়ি দৌড়ে আসতে লাগল আমার দিকে। আমাকে পালাতে হবে!

৪
আমি ওদের চাইতে সিঁড়ির কাছাকাছি, তাই এক দৌড়ে দুটো করে ধাপ ভেঙে উঠে গেলাম। একটু পরেই মেইন ফ্লোরে ফিরে এলাম।

মুহূর্তের মধ্যে সদর দরজা দিয়ে বেরিয়ে গেলাম।

ফিরে এসো! আমরা তোমাকে কিছু করব না, আমরা তোমাকে সাহায্য করতে চাই! মি. লাউয়ি আমার উদ্দেশে চেঁচালেন। স্কুল এন্ট্রান্সের সবচাইতে উঁচু ধাপে দাঁড়িয়ে তিনি, চেয়ে রয়েছেন আমার দিকে।

আমি এখন রাস্তার দিকে হাঁটা দিয়েছি। স্কুলের খেলার মাঠ পেরিয়ে গেছি, কাজেই ওরা কার্যত আমাকে আর ধরতে পারে না।

আপনাদের কাছ থেকে আমি আর সাহায্য চাই না! পাল্টা চেঁচালাম। সাহায্য করতে চাইলে আপনারা এই তামাশাটা বন্ধ করতেন! ব্যাপারটা হয়তো আপনাদের কাছে মজার কিন্তু আমার কাছে!

কীসের তামাশা? বললেন মি. লাউয়ি। সত্যি বলছি তুমি কী বলছ আমি বুঝতে পারছি না।

ওঁর মুখের চেহারা আর কণ্ঠস্বর অত্যন্ত আন্তরিক। উনি কি অন্যদের মত অভিনয় করছেন? আমাকে যেটা খোচাচ্ছে…যদি ওটা অভিনয় না হয়? সত্যিই যদি ওঁরা আমাকে না চেনেন! কিন্তু সেটা তো অসম্ভব…তাই না?

ঘুরে দাঁড়িয়ে দৌড় দিলাম মেইন স্ট্রীটের দিকে। একটু পরে শ্বাস ফিরে পেতে থামলাম। দস্তুরমত হাঁফাচ্ছি।

কাঁধ ডললাম। ভীষণ ব্যথা করছে এমুহুর্তে। মিস লি-র কথা ভাবলাম। ওঁর মধ্যে কী যেন আছে যেটা খুব পরিচিত লেগেছে। তার কথা যত বেশি ভাবছি কাঁধের ব্যথাটাও বাড়ছে। ওঁকে আগে অন্য কোথাও দেখেছি…কিন্তু কোথায়?…কোথায়?

হা-হা-হা-হা! আমার কানে কার যেন জোরাল খলখল হাসি বাজল। এতটাই চমকেছি, পড়েই যাচ্ছিলাম প্রায়। ঘুরে দাঁড়ালাম।

সরাসরি চোখাচোখি হলো ম্যাকের সঙ্গে।

ম্যাক ভবঘুরে ধরনের লোক। কারও ক্ষতি করে না, কিন্তু ওকে দেখলে আমার ভয়-ভয় করে।

কী, ছেলে, স্কুল পালিয়েছ, না? সামনে ঝুঁকে পড়ে বলল ও। চোখজোড়া লাল। কতদিন গোসল করে না কে জানে। পরনের কাপড়চোপড় ময়লা।

ন-না, তুতলে বললাম। আমি…আহ….

আমার কণ্ঠ মিলিয়ে গেল। মিথ্যে ভাল বলতে পারি না আমি। আর সত্যি কথাটা হচ্ছে, আমি তো আসলেই স্কুল পালাচ্ছি।

কোন চিন্তা নেই, আমি কাউকে বলব না, ম্যাক অস্পষ্ট কণ্ঠে বলল। একটা বাদামি ব্যাগ বাড়িয়ে দিল। ভিতরে খাবার-টাবার কিছু আছে। টেস্ট করবে?

না! বলে এক পা পিছু হটলাম। ঘুরে দাঁড়ালাম। এর কাছ থেকে পালাতে চাই।

এই দুনিয়ায় সবচাইতে কঠিন ব্যাপার কি জাননা? প্রশ্ন করল ম্যাক। হঠাৎই পরিষ্কার হয়ে গেল ওর কণ্ঠস্বর। আমি ঘুরে দাঁড়িয়ে ওর দিকে চাইলাম। ওর চোখজোড়া যেন দীপ্তি ছড়াচ্ছে, দেহ কাঁপছে।

না, কী? প্রশ্ন করলাম।

আমরা আসলে কে সেটা জানা। হ্যাঁ, এটাই। তুমি কি জাননা তুমি আসলে কে? বলে জানো? পাগলের মত হাসতে লাগল আবার ও।

এবং আচমকাই দেখতে পেলাম আমি আর ম্যাকের দিকে চেয়ে নেই। ও মিস লি হয়ে গেছে! তিনি ম্যাকের হেঁড়াখোড়া পোশাক পরে আমার দিকে তাকিয়ে মৃদু হাসছেন!

কাঁধের ব্যথাটার কী অবস্থা, কিশোর? নরম কণ্ঠে প্রশ্ন করলেন। স্মিত হাসলেন আমার দিকে চেয়ে। আশা করি শীঘ্রি তোমার ব্যথা কমে যাবে।

মৃদু শব্দে হাসতে লাগলেন তিনি। এবার আমি আবার ম্যাকের মুখের দিকে চেয়ে! হাসছে, কাশছে-ওর মুখের চেহারা টকটকে লাল। হাসতে হাসতে আমার দিকে তর্জনী নির্দেশ করছে।

ঘুরে দাঁড়িয়ে দৌড় দিলাম। কোথায় যাচ্ছি নিজেও জানি না। মেইন স্ট্রীটের সামনে গাছ-পালায় ঘেরা এক টুকরো জমি আর তারপর খোলা মাঠ। সেখানে দৌড়ে চলে গেলাম। কেউ দেখতে পাচ্ছে না নিশ্চিত না হওয়া অবধি ছুটে চললাম।

খোলা মাঠের কাছে এক জায়গায় এসে পৌঁছলাম। প্রকাণ্ড এক গাছের গায়ে হেলান দিয়ে বসে পড়ে চোখ বুজলাম। কতক্ষণ ওখানে ছিলাম জানি না, আচমকা চটকা ভেঙে গেল।

ঘড়ি দেখলাম। ১১:৩৫! নিশ্চয়ই ঘুমিয়ে পড়েছিলাম। চোখ ঘষলাম। আউ! কাঁধের কথা ভুলে গিয়েছিলাম। ব্যথার জায়গাটায় হাত বুলিয়ে চারধারে নজর বুলালাম।

দৃষ্টিসীমার মধ্যে কেউ নেই। শুধু বিশাল, ফাঁকা মাঠটা-বাঁ দিকে গাছ-পালার দঙ্গল আর তার পিছনে মেইন স্ট্রীট।

পেটের ভিতরে গুড়-গুড় করে উঠল। সকালে নাস্তা খাইনি এবং এখন প্রায় লাঞ্চের সময়। এতসব অদ্ভুত ঘটনার মধ্য দিয়ে গেলেও খিদে ঠিকই পেয়েছে আমার। কিছু খাওয়া দরকার।

উঠে দাঁড়ালাম। পেটে কিছু গেলে হয়তোবা এই রহস্যের সমাধান খুঁজে পাব। হয়তো সব কিছুই এখন ঠিকঠাক হয়ে গেছে। আমি স্কুলে ফিরে গেলে হয়তো সবাই আমাকে চিনতে পারবে। আর কোন সমস্যা হয়তো থাকবে না!

আমার জন্য নিশ্চয়ই সবার খারাপ লাগবে। ফলে কেউ আর তামাশা করবে না। আমি নিশ্চিত চাচা-চাচী আর ডন আমার জন্য উদ্বেগ বোধ করছে।

এসব ভেবে মনটা একটু ভাল হলো। প্যান্টের ধুলো ঝেড়ে স্কুলের দিকে রওনা হলাম।

কিশোর পাশা! পিছন থেকে কে যেন ডাকল।

আগে কখনও নিজের নামটা এত মধুর শোনায়নি আমার কানে! দুঃস্বপ্নটা তারমানে কেটে গেছে। সব কিছু আবার স্বাভাবিক হয়ে এসেছে। ঘুরে দাঁড়ালাম কে ডেকেছে দেখার জন্য।

আমার পুলিস ডিপার্টমেন্টের বন্ধু, সার্জেন্ট কলিন্স। স্কুটারে চেপে আমার পিছনে এসে থেমেছে।

হাই, সার্জেন্ট কল–শুরু করতে গেছিলাম, কিন্তু উনি ত্বরিত আমাকে থামিয়ে দিলেন।

গাছে হাত দিয়ে দাঁড়াও। একদম নড়বে না! গর্জে উঠলেন তিনি। এবং হঠাত্র আমি আমার অসহায় বিভ্রান্তির মধ্যে ফিরে এলাম।

৫
সার্জেন্ট কলিন্স যখন নিশ্চিত হলেন আমার কাছে বিপজ্জনক কোন অস্ত্র নেই, তখন আমাকে ঘুরিয়ে তার মুখোমুখি দাঁড় করালেন।

সার্জেন্ট কলিন্স, এমন করছেন কেন? প্রশ্ন করলাম।

আমার দিকে চাইলেন তিনি।

তুমি আমার নাম জানলে কীভাবে?

একদৃষ্টে তাঁর দিকে চেয়ে রইলাম। ওঁর নাম জানলাম কীভাবে!

গত টার্মে আমরা একসাথে স্টুডেন্ট সেফটি ক্যামপেইনে কাজ করেছি। সার্জেন্ট, আমি কিশোর পাশা। একটু আগেই আপনি আমাকে নাম ধরে ডেকেছেন!

নাম ধরে ডেকেছি কারণ তোমার সাথে এক ছেলের বর্ণনা মিলে যাচ্ছে। আজ সকালে রকি বীচ স্কুলে গিয়ে অদ্ভুত আচরণ করে এসেছে সে।

বর্ণনা মিলে যাচ্ছে? মিলবেই, কারণ ওটাই আমি। আর আমি মোটই অদ্ভুত আচরণ করিনি, করেছে অন্যরা!

তাই বুঝি? বললেন কলিন্স। তুমি বলছ আমরা স্কুল সেফটি প্রোগ্রামে একসাথে কাজ করেছি? সত্যি কথাটা হচ্ছে আমি এই একটু আগে প্রথম তোমাকে দেখলাম। এর আগে জীবনেও দেখিনি।

হাঁটুজোড়া কাঁপতে লাগল আমার। বিশ্বাস হচ্ছে না এমনকী পুলিসও এর সঙ্গে জড়িত!

সার্জেন্ট কলিন্স, আস্তে আস্তে বললাম। প্রোগ্রামে ছিল বাইক চালানোর সময় ছাত্র-ছাত্রীরা যাতে কিছু সেফটি রুল মেনে চলে। রাস্তা পার হওয়ার সময়, কিংবা অচেনা লোকের সাথে কথা বলার সময়। এবার মনে পড়েছে?

হ্যাঁ, প্রোগ্রামটা এমনই ছিল। কিন্তু প্রোগ্রামে আমাকে সাহায্য করেছিল মুসা আমান আর জোয়ান জেনসেন।

মুসা আমান কখনোই এটার সাথে ছিল না! প্রায় আর্তচিঙ্কার ছাড়লাম। জোয়ান আর আমি আপনার সাথে কাজ করেছি।

কলিন্স চোখ সরু করে আমার দিকে চেয়ে রইলেন।

তোমার কোন আইডেন্টিফিকেশন আছে?

নেই। আমি স্কুলে কখনও ওয়ালেট নিয়ে যাই না, নিই শুধু বইয়ের ব্যাগ আর লাঞ্চের টাকা। আর আজকে তো এমনকী বইয়ের ব্যাগও নেই!

সঙ্গে নেই, তবে বাসায় আছে।

হ্যাঁ, মিসেস পোর্টার বলেছেন তোমার বাসার ঠিকানা। ওখানে পাশা পরিবার থাকে, কিন্তু কিশোর নামে কাউকে তারা চেনে না।

রাশেদ পাশা আমার চাচা, আর মেরি পাশা চাচী।

দেখো, ছেলে, তুমি কোন আইন ভাঙনি। তাই আমি তোমাকে ধরছি না, কলিন্স বাধা দিয়ে বললেন, ধৈর্য হারাচ্ছেন পরিষ্কার বোঝা যাচ্ছে। কিন্তু আমি তোমাকে সাবধান করছি। তোমার কোন আইডি নেই, অস্তিত্ব নেই এমন একজন বলে নিজেকে দাবি করছ, এবং তোমার ব্যাপারে রিপোর্ট এসেছে তুমি পাবলিক নুইসেন্স, বললেন তিনি। কাজেই পরিষ্কার করে একটা কথা বলে দিই। তোমাকে যদি চব্বিশ ঘণ্টা পর রকি বীচে দেখি, তা হলে তোমার প্রমাণ করতে হবে তুমি কে। বোঝা গেছে?

জি; সার, গোমড়া মুখে বললাম। এরচেয়ে অসহায় আর কখনও লাগেনি।

ভাল, বললেন তিনি। কথাটা মনে থাকে যেন। আমার কিন্তু মনে থাকবে।

ঘুরে দাঁড়িয়ে থপথপ করে স্কুটারের কাছে ফিরে গেলেন। কমুহূর্তের মধ্যেই মেইন স্ট্রীটের দিকে রওনা হলেন।

কলিন্সের অপসৃয়মাণ দেহের দিকে চেয়ে রইলাম। এখন কী করব আমি? এটা কি সম্ভব…যে কোনভাবে…আজ সকালে জেগে ওঠার পর থেকে…মিস লি যা বলেছিলেন আমাকে? আমি এক নতুন মানুষ?

এমন কিছু কি ঘটতে পারে?! অসম্ভব। আমি রকি বীচের কিশোর পাশা। সার্জেন্ট কলিন্স কিংবা অন্য কেউ যদি আমার আইডেন্টিফিকেশন দেখতে চায়, আমি জানি কোথায় পাওয়া যাবে। রকি বীচ জেনারেল হাসপাতালে, আমার যেখানে জন্ম, এবং যেখানে আমার বার্থ রেকর্ড রয়েছে।

শশব্যস্তে গাছ-পালা ভেদ করে ফিরে চললাম। শীঘ্রি বেরিয়ে এলাম মেইন স্ট্রীটে। হাসপাতালটা তিন ব্লক পরে।

ঘড়ি দেখলাম। প্রায় দুপুর। আমি একটার মধ্যে আমার পরিচয়ের প্রমাণ দিতে পারব, এই ফালতু তামাশাটার ইতি টেনে, শেষ কটা ক্লাস করে, সাড়ে তিনটায় ফুটবল প্র্যাকটিসে ঠিকই যোগ দিতে পারব।

মেইন স্ট্রীট ধরে সাবধানে হাঁটছি। কারও সন্দেহ জাগাতে চাই। কিছু ক্রেতা বেরিয়েছে। বেশিরভাগই মহিলা এবং বাকিরা রকি বীচের বয়স্ক বাসিন্দা।

বয়স্ক বাসিন্দা! মি. জেসাপের কথা মনে পড়ল। কোনার দিকে তার দোকান। ওখান থেকে আমি প্রায় প্রতিদিন ক্যাণ্ডি কিনি।

উনি আমাদের নাম জানেন না, কিন্তু কে কোন্ ক্যাণ্ডি খাই তা জানেন। তাকে বলে দিতে হয় না। ভিতরে ঢুকলেই কাউন্টারে পছন্দের ক্যাণ্ডি রেখে দেন। উনি জানেন আমার পছন্দ চকোলেটে মোড়া রেইসিন। সপ্তাহে অন্তত পাঁচদিন তাঁর কাছ থেকে এগুলো কিনি।

জেসাপের ক্যাণ্ডি স্টোরের দিকে এগোলাম। এটা হাসপাতালের এক ব্লক আগে। চকিতে ভিতরে উঁকি দিলাম। দিনের এসময়টায় দোকান প্রায় ফাঁকা।

ভিতরে ঢুকলাম। মি. জেসাপ কাউন্টারের পিছনে বসা। চোখে চশমা। কোলের উপর সকালের খবরের কাগজ।

মুখ তুলে আমার দিকে চেয়ে হাসলেন।

হ্যালো, ইয়াং ফেলো, বললেন। এর মধ্যে অস্বাভাবিক কিছু নেই। উনি সব সময়ই এটা বলেন।

আমরা পরস্পরের দিকে চেয়ে রইলাম। পেটের ভিতরে কেমন জানি গুলিয়ে উঠল। উনি আমাকে চেনেন না! আমার ইচ্ছে হলো এক দোকান প্রায় ফাঁকা কিতে ভিতরে এগোলাম। এটা দৌড়ে দোকান থেকে বেরিয়ে, মেইন স্ট্রীট ধরে ছুটতে ছুটতে গলা ফাটিয়ে চিৎকার করি: বন্ধ করুন.এসব। আপনারা আমাকে এভাবে। কষ্ট দিচ্ছেন কেন?

যেটা সব সময় নাও সেটাই নেবে তো? চওড়া, বন্ধুত্বপূর্ণ হেসে প্রশ্ন করলেন।

মনটা খুশি হয়ে উঠল। উনি আমাকে চেনেন! ওরা মি. জেসাপকে নিজেদের ষড়যন্ত্রে জড়াতে পারেনি। দ্রলোক সাধারণ এক ক্যারি দোকানদার, কিন্তু আমাকে তিনি সাহায্য করতে পারবেন। আমাকে উনি চেনেন!

হ্যাঁ, মিস্টার জেসাপ, যেটা সব সময় নিই, বলে পকেটে হাত ভরে দিলাম পঞ্চাশ সেন্টের জন্য।

দিচ্ছি, বললেন তিনি। তার আগে বলো সবসময় কোটা নাও।

জমে গেলাম আমি। উনি আমাকে চেনেন না! ঘুরেই দৌড় দিলাম।

৬
হাসপাতালে পৌঁছনোর আগ পর্যন্ত ছুটে চললাম আমি। এখানে কয়েকটা এন্ট্রান্স। একটায় লেখা: ইমার্জেন্সি। অনুভব করলাম এটাও একটা ইমার্জেন্সি, কিন্তু জানি এখন মাথা ঠাণ্ডা রাখতে হবে।

মেইন এন্ট্রান্স দিয়ে ভিতরে ঢুকলাম। ওয়েটিং এরিয়ায় বেশ কিছু মানুষ-জন বসা। জনাকয় ডাক্তার আর নার্স চলাফেরা করছে। ইনফর্মেশন ডেস্ক দেখে এগিয়ে গেলাম।

এক ইউনিফর্ম পরা নার্স বইতে কী সব টুকছে।

মাফ করবেন, বললাম। রেকর্ড ডিপার্টমেন্টটা কোথায় বলতে পারেন?

পাঁচতলায়, ডান দিকে এলিভেটর, আমার দিকে মুখ তুলে চেয়ে বলল।

এলিভেটরের জন্য অপেক্ষা করছি, নানা চিন্তা ঘুরতে লাগল মাথার মধ্যে।

এলিভেটরের দরজা খুলে গেল। মুখোমুখি পড়ে গেলাম সার্জেন্ট কলিন্সের। এক লোককে সাহায্য করছেন তিনি। লোকটির বাহুতে কাস্ট করা।

আপনাকে ধন্যবাদ, সার্জেন্ট, লোকটি বলল। আপনি না থাকলে কে আমাকে হাসপাতালে আনত আর ওই ছিনতাইকারীগুলোকে শায়েস্তা করত!

এটাই তো আমাদের কাজ, মিস্টার লেন, আইনকে উপরে তুলে ধরা, কলিন্স জবাবে বললেন। লোকটিকে কথাগুলো বললেও পুরোটা সময় তার দৃষ্টি স্থির রইল আমার উপরে।

মাফ করবেন, বলে, তার পাশ ঘেঁষে এলিভেটরে উঠলাম।

শরীর খারাপ? কলিন্স আমাকে প্রশ্ন করলেন। এলিভেটর থেকে ঝটপট বেরিয়ে গেলেন।

না, ঠাণ্ডা স্বরে জবাব দিলাম। এক অসুস্থ বন্ধুকে দেখতে এসেছি।

কলিন্স একদৃষ্টে চেয়ে রইলেন আমার দিকে।

চব্বিশ ঘণ্টা, বললেন তিনি। এলিভেটরের দরজা লেগে গেল। এলিভেটর পাচতলায় উঠে এলে স্বস্তির নিঃশ্বাস ফেললাম। রকি বীচ পুলিস ডিপার্টমেন্টকে আমি বন্ধু মনে করতাম। নিজেকে অপরাধী ভাবতে ভাল লাগছে না!

দরজা খুলে গেল। বেরিয়ে এলাম আমি। চারধারে নজর বুলালাম। বড্ড চুপচাপ এখানে। লম্বা হলগুলো পরিষ্কার-পরিচ্ছন্ন আর উজ্জ্বল আলোয় আলোকিত। দেয়ালে এক ডিরেক্টরি দেখলাম।

ওতে নির্দেশ করছে হাসপাতাল রেকর্ড, রুম ৪৩৬। কামরাটা খুঁজে না পাওয়া পর্যন্ত হেঁটে চললাম। বন্ধ এক দরজা দেখলাম। নক করতেই ভিতর থেকে শোনা গেল, কাম ইন।

প্রবেশ করলাম। কাউন্টার ডেস্কের পিছনে সাদা কোট পরা এক লোক বসা।

বিরক্তির ছাপ তার চোখে-মুখে। এক স্পোর্টস ম্যাগাজিনের পাতা উল্টাচ্ছে।

হ্যাঁ, তোমার জন্যে কী করতে পারি? প্রশ্ন করল।

আমি কিছু রেকর্ড খুঁজছি, বললাম।

কী ধরনের রেকর্ড?

উম, বার্থ রেকর্ড।

কার? প্রশ্ন করল। এই প্রথম তাকে আগ্রহী মনে হলো। আমার অস্বস্তি লাগছে, কেননা লোকটা গভীর মনোযোগে আমাকে দেখছে।

আমার নিজের, বললাম। আমি আমার বার্থ রেকর্ড জানতে চাই। এই হাসপাতালে আমার জন্ম।

আমার নাম এবং জন্মতারিখ বললাম।

ঠিক আছে, কোন সমস্যা নেই, বলল লোকটা।

স্বস্তির শ্বাস ফেললাম। ভয় হচ্ছিল কোন সমস্যা হবে।

দেখানো যাবে,যোগ করল লোকটা। একুশ বছরের বেশি বয়সী কাউকে নিয়ে এসো আমরা তোমার ফাইল দেখিয়ে দেব। পত্রিকার পাতায় আবারও ডুব দিল সে।

কী? বলে উঠলাম, কেন?

কারণ এটা স্টেট ল, জানাল লোকটা। একুশ বছরের কম বয়সী কেউ অফিশিয়াল বার্থ রেকর্ড দেখতে কিংবা কপি করতে পারে না। কথা শেষ।

লোকটার দিকে এক দৃষ্টিতে চেয়ে রইলাম। লোকটা অহঙ্কারী এবং রূঢ়, এ দুটো স্বভাবই অপছন্দ করি আমি। কিন্তু তারচাইতেও বড় কথা ও আমাকে তথ্য পাওয়া থেকে বঞ্চিত করছে।

ওর নেম ট্যাগ দেখলাম।

বিন, জে, পড়লাম।

আপনার সাহায্যের জন্যে ধন্যবাদ, বললাম। বিন ঘোত করে উঠল। আমার দিকে তাকাল না পর্যন্ত।

আমি ঘুরে দাঁড়িয়ে ঘর ছাড়লাম। এলিভেটরে চড়ে নেমে এলাম রিসেপশন ডেস্কে। অন্য এক নার্স এখন ডিউটিতে। আত্মবিশ্বাসী অভিব্যক্তি ফুটিয়ে তুলতে চেষ্টা করলাম মুখের চেহারায়। ভিতরে ভিতরে পাতার মতন কাপছি।

মাফ করবেন, বললাম।

ইয়েস, মহিলা বলে আমার দিকে চাইল।

আপনাদের রেকর্ড সেকশনে মিস্টার বিন নামে একজন আছে, তাই না?

এক মিনিট, বলে কম্পিউটার অন করল মহিলা, কটা বাটন টিপে পর্দায় চোখ রাখল। হ্যাঁ, জেমস বিন। রেকর্ডস, পাঁচ তলা। কেন?

এক ডাক্তার আপনাকে বলতে বললেন তাকে এখুনি এক্স-রে রূমে দরকার।

আমার দিকে চেয়ে রইল নার্স।

রেকর্ডের লোককে এক্স-রেতে দরকার? এমন কথা কখনও শুনিনি। কেন দরকার?

জানি না। হয়তো এক্স-রের রেকর্ড নেয়ার জন্যে কাউকে তাদের দরকার, বললাম, নিজেও জানি না কী বলছি।

মহিলা মুহূর্তের জন্য ভ্রূ কুঁচকে শ্রাগ করল। রিসিভার তুলে ডায়াল করল কোন নম্বরে।

হ্যালো, মিস্টার বিন? ফ্রন্ট ডেস্ক থেকে বলছি। আপনাকে এক্সরেতে ডেকেছে। জানি না কেন। মনে হয় গেলেই জানতে পারবেন।

রিসিভার রেখে দিল সে। চারপাশে চোখ বুলিয়ে আমাকে খুঁজল। কিন্তু আমাকে পাবে কোথায়। আমি তখন এলিভেটরে চড়ে পাঁচতলার দিকে উঠে যাচ্ছি।

রেকর্ড রুমের দরজায় তালা মারা নেই, কাজেই ভিতরে ঢুকতে কষ্ট হলো না।

আমার জানা নেই কতক্ষণ সময় পাব। ডিরেক্টরীতে দেখেছি সাততলায় এক্স-রে। বিন এলিভেটরে করে ওখানে যাবে, কাউকে জিজ্ঞেস করবে কে ডেকেছে, জানবে কেউ ডাকেনি, এবং তারপর এলিভেটরে করে নেমে আসবে।

বড়জোর তিন কি চার মিনিট সময় পাব, উপলব্ধি করলাম।

বিনকে রেকর্ডস রুম ত্যাগ করতে দেখে এক দরজার আড়াল নিলাম।

এলিভেটরের জন্য অপেক্ষা করল বিন। সে ভিতরে ঢুকতেই, আমি রেকর্ডস রুমে সেঁধিয়ে পড়লাম। বিনের ডেস্কের পাশ দিয়ে গেলাম। ফাইল ক্যাবিনেটগুলো বছরওয়ারি সাজানো। আমার জন্মসাল খুঁজে নিতে কয়েক সেকেণ্ড মাত্র লাগল। ফাইল হ্যাণ্ডল ধরে টানলাম। খুলল না!

ক্যাবিনেটে এক কি-হোল দেখতে পেলাম। চাবি দরকার! চারধারে নজর বুলিয়ে নিলাম, দস্তুরমত হাঁফাচ্ছি। চাবি, চাবি চাই। চাবি কোথায়? নিশ্চয়ই বিনের কাছে আছে!

ওর ডেস্কের কাছে ফিরে গেলাম। ডেস্কের ড্রয়ারে কয়েকটা কিচেইন। প্রথমটা খপ করে চেপে ধরলাম। প্রতিটা চাবিতে একটা করে বছর।

বুক ধড়ফড় করছে, চাবি হাতড়াতে লাগলাম। অল্প-অল্প কাঁপছে আঙুল। এক ফোঁটা ঘাম টপ করে পড়ল শার্টে। আমার জন্মসাল পাওয়া গেছে! ঘুরেই এক দৌড়ে ফিরে এলাম পিছনের কামরায়।

জ্ঞান হারানো চলবে না-অনুভব করলাম আমি দুবেলা খাইনি-সুটে ঢুকিয়ে দিলাম চাবিটা। ঘুরালাম। ফাইলটা খুলে গেল।

অক্ষর অনুযায়ী সাজানো হয়েছে রেকর্ডগুলো। ঝটপট ফাইলের মাঝখানে চলে গেলাম, খুঁজে পেলাম কে, কিশোর পাব যেখানে।

সামনে একটা শব্দ হলো! গলার কাছে উঠে এল যেন হৃৎপিণ্ড। বিন কি এত তাড়াতাড়ি ফিরে এসেছে? ধীরে ধীরে মাথা ঘুরিয়ে চাইলাম। ডাক্তাররা হলওয়েতে কথা বলার জন্য থেমেছিলেন। এবার আবার হাঁটা ধরেছেন। চেপে রাখা খাসটা ছেড়ে, ফাইলে ফের মন দিলাম।

হুড়োহুড়ি করে কে অক্ষরটা দেখে নিলাম। প্রতিটা ফাইলে বাবামার নাম, এবং শিশুর নাম, ওজন, লিঙ্গ এবং জন্মের সময় দেয়া রয়েছে।

আমার ফাইলটা এখুনি দেখতে পাব। আপন মনে কথা বলতে লাগলাম।

কেনি… কেভিন…কেনেথ…

আমার নাম কোথায়? আবারও প্রথম থেকে দেখলাম। হাত কাঁপছে এখন। বিন যে কোন মুহূর্তে ফিরে আসবে। আমাকে আমার ফাইল খুঁজে পেতে হবে। এবং ওটা এখানেই থাকবে, হাসপাতাল বার্থ রেকর্ড হারিয়ে ফেলে না।

কে অক্ষরের আদ্যোপান্ত আবারও দেখে নিলাম। কোন কিশোরের নাম নেই। কিন্তু আমার তো এই হাসপাতালে জন্ম! রেকর্ড

এখানে থাকতেই হবে। নেই কেন?

তুমি যা খুঁজছ তা মনে হয় এক্স-রেতে পাবে,বলল একটি কণ্ঠ।

মুখ তুলে চাইলাম। দোরগোড়ায় দাঁড়িয়ে বিন। আমার দিকে হেঁটে আসছে।

৭
দ্রুত চিন্তা করতে হবে। বিন কমবয়সী এবং চটপটে ধরনের। এবং নিঃসন্দেহে আমার চাইতে শক্তিশালী।

ফাইল চাবিগুলো তুলে ধরলাম।

বিন, এগুলো ধরুন! চেঁচিয়ে উঠলাম। চাবিগুলো হঠাৎই ছুঁড়ে দিলাম ভােলা এক জানালা লক্ষ্য করে।

না! চিৎকার ছাড়ল বিন। জোরে চুঁড়িনি, এমনভাবে ছুঁড়েছি বিন যাতে জানালা দিয়ে পড়ে যাওয়ার আগেই লুফে নিতে পারে।

বিন চাবিগুলো ধরার জন্য ঝাপ দিতেই, ডেস্কের উপর দিয়ে লাফিয়ে এক দৌড়ে ঘর ছেড়ে বেরিয়ে গেলাম আমি। আমি জানি মুহূর্তের মধ্যেই নীচে ফোন করে ওদেরকে সতর্ক করে দেবে সে, জানাবে আমি কী করেছি।

কারও চোখে ধরা না পড়ে হাসপাতাল ত্যাগ করতে হবে আমাকে। হলের ওপাশে একটা সাপ্লাই ক্লজিট দেখতে পেলাম। দরজা খুলতেই ভিতরে অ্যাটেনডেন্টের সাদা উর্দি চোখে পড়ল। ওটা হুক থেকে তুলে নিয়ে পরে ফেললাম।

এলিভেটরে চেপে নেমে এলাম মেইন ফ্লোরে, বেরিয়ে আসার পর মেইন ডেস্কের পাশে লোকজনের ছোটাছুটি লক্ষ করলাম। নার্স লরি কথা বলছে সার্জেন্ট কলিরে সঙ্গে।

ও টীনএজার, কালো চুল, কালো চোখ, পাঁচ ফুট আট ইঞ্চি মত লম্বা, আমি তাকে বলতে শুনলাম। আমার বর্ণনা দিচ্ছে কলিন্সের কাছে।

কলিন্সকে মাথা ঝাকাতে দেখলাম। তিনি ঘুরে দাঁড়িয়ে আমাকে চিহ্নিত করার আগেই এক্সিটের দিকে দ্রুতপায়ে এগোলাম আমি। একটা পত্রিকা তুলে নিয়ে খুলে মুখের কাছে ধরলাম, আমার মুখ যাতে লোকেরা দেখতে না পায়।

এবার সদর দরজা দিয়ে হেঁটে বেরিয়ে এলাম। মেইন স্ট্রীটে পৌঁছনোর পর উর্দি খুলে ফেললাম। ওটা আর পত্রিকাটা ছুঁড়ে ফেলে দিলাম ফ্রন্ট লনে। তারপর শশব্যস্ত রাস্তা ধরে এগিয়ে চললাম।

এখন কোথায় যাব? হাসপাতাল থেকে বেরিয়ে এসেছি আমি, কিন্তু আমার সমস্যা আরও জটিল হয়েছে। হাসপাতালে আমার জন্ম রেকর্ড নেই কেন? চাচা-চাচী কি এত বছর ধরে আমাকে মিথ্যে বলে এসেছে? আমি কি অন্য কোথাও জন্মেছিলাম? যদি তাই হয়, তা হলে আমাকে বলেনি কেন?

মাথা গুলিয়ে গেল। পেটের ভিতরে আতঙ্ক বাসা বাঁধছে। আমার মনে হয় পুলিশে ধরা দেয়া উচিত।

কারণ আমি হয়তো সত্যিকারের কিশোর পাশা নই। আমি হয়তো অন্য কেউ। আমি হয়তো মি. লাউয়ির বর্ণনা করা সেই ছেলেটির মত, চেষ্টা করছি আমি নই এমন কারও ভূমিকা নিতে।

কিন্তু তা-ই যদি হবে, তবে আজ সকালে নিজের বাসায় আমার ঘুম ভাঙল কীভাবে? এবং কেউ আমাকে না চিনলেও আমি সবাইকে চিনছি কী করে?

সবচাইতে বেশি ভয় লাগছে, এখন আর এটাকে নিছক তামাশা মনে করতে পারছি না। ব্যাপারটা তার চাইতে অনেক জটিল আর বিপজ্জনক হয়ে উঠেছে।

আমি কে প্রমাণ করার নিশ্চয়ই কোন উপায় আছে। স্কুলে লাভ হবে না। হাসপাতালেও না। কোথায় যাব আমি?

বাসায় যাব! জোরে বলে উঠলাম। বাসায় চাচা-চাচীর সঙ্গে আমার প্রচুর ছবি রয়েছে। বই রয়েছে যাতে আমার নাম লেখা। প্রমাণ করার জন্য যথেষ্ট, আমি কে।

ঘড়ি দেখলাম। ১:৩০। চাচা-চাচী আরও কয়েক ঘণ্টা বাইরে থাকবে। নিশ্চয়ই ডনকেও সঙ্গে নিয়ে যাবে। মেইন স্ট্রীট ধরে বাসার দিকে হেঁটে চললাম।

আকাশ হঠাৎই গোলাপী হয়ে গেল। সব কিছু যেন কাঁপছে, এবং কোথায় যেন জোরাল বাজনা শুরু হলো। অদ্ভুত বাজনা, রেডিওতে এমনটা বাজে না।

এক দোকানের সামনে টলতে টলতে গিয়ে দাঁড়ালাম। মেইন স্ট্রীটে আমি ছাড়া কেউ নেই! দু মুহূর্ত পর পর রং বদলাচ্ছে আকাশের। গোলাপী, হলুদ, কমলা, নীল, গোলাপী।

প্রচণ্ড ব্যথা শুরু হলো কাঁধে। দোকানের জানালার দিকে ঘুরে দাঁড়ালাম। সাহায্য আশা করছি। জানালায় চোখ রাখলাম। চকচকে কালো পোশাক পরে, জানালায় দাঁড়িয়ে, আমার দিকে চেয়ে মৃদু হাসছেন-মিস লি!

৮
কী চান? কে আপনি? চেঁচিয়ে উঠলাম।

এবং হঠাই সব কিছু স্বাভাবিক হয়ে এল। মেইন স্ট্রীট আবারও নিজের নির্জন রূপ ফিরে পেল।

ঘুরে জানালাটার দিকে চাইলাম, আমি যেখানে মিস লিকে দেখেছি কিংবা কল্পনা করেছি। এটা নতুন এক চাইনিজ রেস্তোরা, কম দামে ভাল ফাস্ট ফুড পরিবেশনের জন্য নাম কামাতে শুরু করেছে।

মিস লিকে এখন আর দেখা যাচ্ছে না। অন্ধকার জানালা দেখে অনুমান করা যায় এখনও খোলেনি রেস্তোরাঁটা।

রাস্তার দিকে চাইলাম। আমার দিকে ধীরে-ধীরে এগিয়ে আসছে রকি বীচ পুলিশের এক গাড়ি। হাসপাতালের ঘটনাটার পর সার্জেন্ট কলিন্স হয়তো আমাকে খুঁজছেন।

কেটে পড়ব সিদ্ধান্ত নিলাম।

এক গলিতে সাত করে ঢুকে পড়ে মেইন স্ট্রীটের পিছনের গাছগাছালির উদ্দেশে দৌড় দিলাম। মাঠ পেরিয়ে পৌঁছতে হবে বাসায়।

লম্বা পথ পাড়ি দিতে হবে এভাবে গেলে। কাঁধের ব্যথায় মরে যাচ্ছি, এবং খিদেও মরে গেছে। কিন্তু কলিন্সকে এড়াতে হলে এটাই নিরাপদ রাস্তা।

দশ মিনিট বাদে বাসার সামনে এসে দাঁড়ালাম। চারধারে দৃষ্টি বুলিয়ে প্রতিবেশীদের কাউকে দেখতে পেলাম না।

সদর দরজার চাবি ঢোকাতে যাব, এসময় পাশের বাসার মিসেস বার্টন দরজা দিয়ে বেরিয়ে এলেন। হাতে প্লাস্টিকের ময়লা ভরা ব্যাগ।

হাই, মিসেস বার্টন? খোশমেজাজে ডেকে উঠলাম। স্কুল থেকে কেন আগে বাড়ি ফিরেছি তার কারণ জানানোর জন্য মাথা খেলালাম।

কিন্তু এবার ওঁর মুখের চেহারায় যে দৃষ্টি ফুটল সেটি গত কঘন্টা ধরে দেখে আসছি আমি। উনি আমার দিকে একদৃষ্টে চেয়ে থেকে ভ্রূ কুঁচকালেন।

আহ, হ্যালো, বললেন তিনি, কণ্ঠে বিস্ময়। আমি তোমাকে চিনি?

কী বলব জানি না। আমরা কি কোন খেলা খেলছি? আমি কি পাগল হয়ে যাচ্ছি? নাকি অন্য কিছু? কীভাবে জবাব দেব ওঁকে?

আমি অন্য পথ ধরলাম।

আমি পাশা পরিবারের পরিচিত, বললাম। ওঁরা আমাকে এখান থেকে কিছু জিনিস নিয়ে যেতে বলেছেন।

এর বেশি সে মুহূর্তে আর কিছু মাথায় এল না। গত কঘণ্টার কথা  ভাবলে, আমি যে আদৌ চিন্তা করতে পারছি সেটাই এক বিস্ময়।

ওহ, বললেন তিনি, তবে তাকে খুব একটা সন্তুষ্ট মনে হলো না। ডিসপোসাল বিনের দিকে হাঁটতে শুরু করে হঠাৎই ঘুরে দাঁড়ালেন। আমার দিকে চেয়ে রয়েছেন। আচ্ছা, তুমি আমার নাম জানলে কীভাবে?

দীর্ঘ এক মুহূর্ত তাঁর দিকে চেয়ে রইলাম। আমার চোখ মরিয়ার মত একটা জবাব খুঁজছে। ওঁদের মেইলবক্স দেখতে পেলাম। ওটার দিকে তর্জনী নির্দেশ করলাম।

আপনার নাম ওখানে আছে। বার্টন। তাই ভাবলাম আপনিই তিনি।

বক্সের দিকে দুমুহূর্ত চেয়ে থেকে আমার দিকে চাইলেন তিনি। মাথা ঝাঁকিয়ে ঈষৎ হাসলেন। এবার বিনে ব্যাগটা ফেলে সোজা বাসায় ঢুকে পড়লেন।

আমি শ্বাস নিয়ে, চাবিটা তালায় ঢুকালাম। ঘুরালাম। খুলল না। আমার চাবিতে সদর দরজা খুলছে না। এ কীভাবে সম্ভব? সব সময় খুলেছে, কিন্তু এখন খুলছে না কেন?

চাচা-চাচী কি আমাকে ঢুকতে না দেয়ার জন্য তালা পাল্টেছে? সেটা কি সম্ভব? নাকি আমি যে নিজের বাসায় একজন আগন্তুক এটা তার আরেকটা উদাহরণ?

আমাকে বাসায় ঢুকতে হবে। ওখানে আমার প্রশ্নের জবাব রয়েছে। জানালা ভাঙা সম্ভব নয়। মিসেস বার্টন টের পেয়ে পুলিস ডাকবেন।

জানালা! হ্যাঁ, বেসমেন্টের জানালাটা গত ছমাস ধরে ভাঙা চাচা ঠিক করতে চেয়েছিল, কিন্তু করা হয়নি। আশা করছি ওটা এখনও ওভাবেই রয়েছে।

বাড়ির পিছনে দৌড়ে গেলাম। জানালাটা এখনও ভাঙা, ভিতরে ঢুকতে বেশ কষ্টই হবে, তবে ঢোকা যাবে। একটু পরে শরীর গলিয়ে দিয়ে বেসমেন্টে লাফিয়ে নামলাম।

প্রথমে কিচেনে ছুটে গিয়ে, নিজের জন্য একটা বেলনি আর পনিরের স্যাণ্ডউইচ বানালাম লেটুস আর সর্ষে দিয়ে, সঙ্গে পান করলাম আধ-কোয়ার্ট দুধ।

নিজের পরিচিত কিচেনে বসে চাচীর খাবার খাচ্ছি, খানিকটা নিরাপত্তা বোধ এল। বাসার তুলনা আর কিছুতে হয় না।

কিচেনের দেয়ালের ছবিটায় চকিত চাউনি বুলালাম। গত সামারে ভােলা। সান্তা মণিকা বীচে চাচী, আমি আর ডন। চাচার তোলা ছবি।

স্যাণ্ডউইচটা মাটিতে ফেলে দিলাম। ধীরে সুস্থে উঠে দাঁড়িয়ে দেয়ালের কাছে হেঁটে গেলাম।

ছবিতে চাচী আর ডনকে সৈকতে দেখা যাচ্ছে। আমি নেই। আমি জানি ছবি তোলার সময় আমিও ছিলাম। এতে কোন ভুল নেই। কিন্তু এখন, স্কুলের ফুটবল টিমের ছবিটার মত…আমি স্রেফ উবে গেছি। উধাও।

মাথা ঝিমঝিম করছে। ব্যালান্স বজায় রাখতে দেয়ালে হাত রাখলাম। কাঁদব না আর্তনাদ করব ঠিক করতে পারছি না।

না, মাথা ঠাণ্ডা রাখতে হবে, নিজেকে বললাম। এসবের নিশ্চয়ই কোন কারণ আছে।

যা-ই হোক না কেন, আমাকে এই রহস্যের সমাধান বের করতে হবে।

লিভিং রুমে গেলাম। এখানে দেয়ালগুলো পারিবারিক ছবি দিয়ে ভরা, আমি অনেকগুলো ছবিতে রয়েছি। বাতি জ্বেলে, বিশাল পিছনের দেয়ালের কাছে হেঁটে গেলাম।

ছবিগুলোর দিকে চেয়ে রইলাম। কোনওটাতেই আমি নেই। চাচা আমার অনেক ছবি তুলেছিল। তার মধ্যে ফুটবল জার্সি পরে তোলা ছবিও ছিল। আরও কিছু ছবি ছিল টিমমেটদের সঙ্গে।

গোটা বিভাগটা উধাও। ফুটবলের ছবিগুলোর বদলে ওখানে শোভা পাচ্ছে ডনের পিউই সকার খেলার ছবি। সেইলবোটে চাচীর ছবি। চাচা-চাচী, আত্মীয়-স্বজন, বন্ধু-বান্ধবদের সঙ্গে দাঁড়িয়ে। আমার কোন ছবি নেই।

আত্মীয়-স্বজন! ডেস্কে রাখা ফোনটার কাছে টলতে টলতে  গেলাম। হয়তো শুধুমাত্র রকি বীচে আমার অস্তিত্ব নেই। অন্যান্য জায়গার মানুষ-জন হয়তো আমাকে চেনে।

রিসিভারটা তুলে নিয়ে শিকাগোতে হিরু চাচাকে ফোন করলাম।

হিরন পাশার অফিস, কানে ভেসে এল হিরু চাচার সেক্রেটারি মিস ক্রেনের পরিচিত কণ্ঠস্বর।

মুহূর্তের জন্য থমকালাম। এটা বড় ধরনের পরীক্ষা। হিরু চাচা যদি আমাকে না চেনে, তা হলে কী করব জানি না আমি।

মিস কেন? প্রশ্ন করলাম।

হ্যাঁ।

মিস ক্রেন, আমি কিশোর। কিশোর পাশা।

ও প্রান্তে বিরক্তি।

কে?

কিশোর পাশা। হিরন পাশার ভাতিজা…গলা বুজে এল আমার।

ওহ, বললেন তিনি। চিনতে পারলাম না। একটু ধরো, তাঁকে দিচ্ছি।

ভয়ে বুকের ভিতরটা জমে গেল। মিস ক্রেনের সঙ্গে বছরের পর বছর ধরে কথা বলেছি আমি। আর এখন তিনি কিনা আমাকে চিনতে পারছেন না।

মুহূর্ত পরে, হিরু চাচার গমগমে কণ্ঠস্বর ভেসে এল।

হ্যালো, হিরন পাশা বলছি। কার সাথে কথা বলছি?

হিরু চাচা? ফিসফিসানির মত শোনাল আমার কণ্ঠ। ভয় পাচ্ছি এরপর না জানি কী শুনব।

কথা বলল, আমি শুনতে পাচ্ছি না, বলল হিরু চাচা। আমি জানি কথা বলা অনর্থক। আমার প্রিয় চাচা আমাকে চিনবে। হয়তো আমার কথা কখনওই শশানেনি। হিরু চাচার মুখ থেকে এ কথা বলে সইতে পারব না আমি।

আমি দুঃখিত, বললাম। আ…আমি মনে হয় রং নম্বরে ফোন করেছি।

ফোন কেটে দিলাম।

কমুহূর্ত নীরবে ডেস্কে বসে রইলাম। এবার আচমকা ঘুষি মারলাম ডেস্ক টপে।

কে আমি? ছাদের উদ্দেশে চেঁচালাম।

কে? কেউ কি বলে দেবে আমাকে? আমার মাথা খারাপ হয়ে যাচ্ছে! পাগল হয়ে যাচ্ছি আমি!

দরজায় চাবি ঘোরানোর শব্দ পেলাম। এবার সদর দরজা খুলে যেতে লাগল। কে যেন বাসায় এসেছে।

৯
কে হতে পারে? ঘড়ির দিকে চাইলাম। দুটো বেজে পাঁচ। চাচা-চাচী হতে পারে না। তবে কি ওরা একজন এসে নিশ্চিত হতে চাইছে অচেনা ছেলেটি-আমি-এখানে নেই?

পায়ের শব্দ। প্রথমে মেইন হল-এ, তারপর কিচেনে। কে যেন গুনগুন করছে। গুন-গুন? আজকে বুধবার!

মিসেস ওয়েসলি প্রতি বুধবার আসে অল্প-স্বল্প হাউসকীপিঙের কাজ করতে। কিছুদিন ধরে সে আমাদের হাউসকীপার। মিসেস ওয়েসলি সব সময় গুনগুন করে।

মিসেস ওয়েসলির মত নরম স্বভাবের, ভাল মানুষ দুনিয়ায় কম আছে। অন্যের কষ্ট দেখার চাইতে বরং নিজের হাত কেটে ফেলবে সে।

আমি যদি কোন রসিকতার স্বীকার হয়ে থাকি তবে মিসেস ওয়েসলি হতে পারে তার চূড়ান্ত পরীক্ষা।

দরজার কাছে গিয়ে ধীরে ধীরে ওটা খুললাম।

মিসেস ওয়েসলির পরনে প্যান্ট, সোয়েটার আর অ্যাপ্রন। প্রকাণ্ড এক ব্যাগ থেকে ক্লিনিং সাপ্লাই বের করছে। পুরানো এক লোকগীতির সুর ভাজছে সে।

আমি তাকে ভয় দেখাতে চাই না। কিন্তু আমি নিজেই ভয় পাচ্ছি। ।

এটা আমার জীবনের সবচাইতে গুরুত্বপূর্ণ মুহূর্ত। এক ধরনের বাজি ধরতে হচ্ছে আমাকে।

সাবধানে কিচেনের দিকে এগোলাম। মিসেস ওয়েসলি তার সাপ্লাই বিছিয়ে রাখছে কিচেন টেবিলের উপরে। পুরানো সুরটা গুন-গুন করে চলেছে।

মিসেস ওয়েসলি, মৃদু কণ্ঠে বললাম।

উ করে চেঁচিয়ে উঠে আমার দিকে ঘুরে দাঁড়াল সে। চোখাচোখি হলো আমাদের। মুখের চেহারা স্বাভাবিকের চাইতে লাল হয়ে গেল তার। কিছু বলতে শুরু করেছিল, কিন্তু হাতজোড়া উঠে এল বুকে।

মিসেস ওয়েসলি! আপনি ঠিক আছেন তো? চেঁচিয়ে উঠলাম আমি।।

জবাব দিল না সে। সভয়ে আঁতকে উঠে ধপ করে পড়ে গেল মেঝেতে। তার পাশে দৌড়ে গেলাম। কজি তুলে নিয়ে পালস দেখলাম। দুর্বল আর দ্রুত। মিসেস ওয়েসলির হার্ট অ্যাটাক হয়েছে এবং এর জন্য আমি দায়ী!

এক ছুটে ফোনের কাছে গিয়ে ৯১১ ডায়াল করলাম। বাসার ঠিকানায় তখুনি অ্যাম্বুলেন্স পাঠাতে বললাম। এবার দৌড়ে উপরে গিয়ে, একটা বালিশ খুঁজে নিয়ে নেমে এলাম। মিসেস ওয়েসলির মাথার তলায় খুঁজে দিলাম ওটা।

মহিলার চোখ বোজা। শ্বাস-প্রশ্বাস অনিয়মিত। দূরাগত অ্যাম্বুলেন্সের সাইরেন কানে এল, নিশ্চিত হলাম মিসেস ওয়েসলি শীঘি চিকিৎসা সেবা পাবে।

কিন্তু ওরা যখন আসবে তখন আমার থাকা চলবে না। আমাকে চলে যেতে হবে।

সদর দরজা খুলে দুদ্দাড় করে বাইরে বেরিয়ে এলাম। রাস্তা ধরে দৌড় দিলাম। অপর দিক থেকে আসা অ্যাম্বুলেন্সের পাশ কাটালাম।

মিসেস ওয়েসলির যত্ন নিয়েন, বললাম, সাইরেনের শব্দে চাপা পড়ে গেল আমার কথাগুলো উপলব্ধি করলাম এটা অনেকটা প্রার্থনার মত শুনিয়েছে।

রাস্তা ধরে দৌড়চ্ছি, এটা গিয়ে মিশেছে মেইন স্ট্রীটে। আর কোথায় যাব জানি না আমি, কী করব তাও জানা নেই।

স্কুলের ফুটবল মাঠের দিকে এগোলাম। আমার কজন টিমমেট, তাদের মধ্যে রব মিশেলও রয়েছে, প্রি-প্র্যাকটিস ক্যাচ করছে।

ওদেরকে দেখার জন্য থেমে দাঁড়ালাম। হঠাৎই ওদের একজন দেখতে পেল আমাকে। ওরা খেলা থামিয়ে চেয়ে রইল আমার দিকে। রব আমার দিকে আঙুল তাক করল। ও কিছু একটা বলতেই হেসে উঠল সবাই।

সেই পাগলটা, হয়তো এটাই বলেছে।

মেইন স্ট্রীটের দিকে দৌড়ে চললাম। জানি না কেন। কিন্তু কিছু একটা ওদিকে টেনে নিয়ে যাচ্ছে আমাকে। অবাক হয়ে লক্ষ করলাম জোরে ছুটছি না, জোরে জোরে শ্বাস নিচ্ছি না, কিন্তু দুগাল বেয়ে ঘাম গড়াচ্ছে।

একটু পরেই টের পেলাম ওটা ঘাম না, অশ্রু।

আমি কাঁদছি এবং সেজন্য লজ্জাও পাচ্ছি না। কাঁদছি কারণ আমার সঙ্গে যে এই মস্ত রসিকতাটা করেছে সে জিতে গেছে। কিংবা কেউ হয়তো কিছু করেনি। আমি নিজেই হয়তো কাজটা করেছি।

আমি হয়তো আমার পাপের শাস্তি পাচ্ছি। কিন্তু কী করেছি আমি? এবং এর শেষ কোথায়? আমি যে আর সইতে পারছি না।

সামনেই মেইন স্ট্রীট। একটু পরেই শেষ ঘণ্টা বাজবে এবং স্কুল ছুটি হয়ে যাবে। শদুয়েক ছেলে-মেয়ে বেরিয়ে আসবে হাসতে হাসতে, ছুটতে ছুটতে বাড়ির দিকে যাবে।

কিন্তু আমি কোথায় যাব? আমি যাদেরকে চিনি তারা তো আমাকে চেনে না। কোথাও যাওয়ার জায়গা নেই আমার। কোন কিছু আঁকড়ে ধরার উপায় নেই।

আমার হয়তো রকি বীচ ছেড়ে চলে যাওয়া উচিত। অন্য কোন শহরে। না, তা হয় না! আমি যেতে চাই না!

আমি আমার পরিবারকে ফেরত চাই। চাই চাচা-চাচী আবার আমাকে ভালবাসুক। আমি চাই ডন যেন আমাকে ভয় না পায়।

আমি চাই বন্ধুরা আমাকে স্বাগত জানাক এবং আমাকে আবার তাদের জীবনের অংশ করে নিক।

আমি বায়োলজি ক্লাসে বসে মি. হালবার্টকে আবারও দেখতে চাই।।

সার্জেন্ট কলিন্সের সঙ্গে আবারও বন্ধুত্বের সম্পর্ক চাই।

আমি চাই ক্যাণ্ডির দোকানে ঢোকার পর বুড়ো জেসাপ জানুক আমার পছন্দের ক্যাণ্ডি কী।

আমি চাই মিসেস ওয়েসলি সুস্থ হয়ে উঠুক।

কিন্তু আমি এ-ও অনুভব করছি একদিনের মধ্যে যদি আত্মপরিচয় প্রমাণ করতে না পারি তবে সার্জেন্ট কলিন্স আমাকে গ্রেপ্তার করাবেন।

মুখ তুলে চাইলাম। লক্ষ করিনি কখন মেইন স্ট্রীট পেরিয়ে শহরের দূর প্রান্তে চলে এসেছি।

চারধারে চোখ বুলালাম। আশপাশে কেউ নেই। না রাস্তায়, না কোন দোকানে।

ব্যাপারটা অদ্ভুত। হঠাৎ করেই চারদিক নির্জন হয়ে গেছে।

এক ঘণ্টাধ্বনির মৃদু শব্দ কানে এল। ঘুরে দাঁড়ালাম। নতুন চাইনিজ রেস্তোরাঁ থেকে আসছে। রেস্তোরার জানালার দিকে চেয়ে রয়েছি, ঘণ্টাধ্বনি যেন জোরাল হলো।

টলমল পায়ে মেইন স্ট্রীট পেরিয়ে রেস্তোরাটার দিকে এগোলাম। এখনও কাউকে আশপাশে দেখতে পেলাম না। এমনকী রাস্তা দিয়ে কোন গাড়িও যাচ্ছে না।

এই রেস্তোরাটা আমাকে টানছে কেন? চিন্তাটা মাথায় এল। কেন জানি এটাকে পরিচিত লাগছে। কিন্তু কেন?

ঘুরে দাঁড়িয়ে হাঁটা ধরব, কানে তালা লাগিয়ে দিল জোরাল ঘণ্টাধ্বনি।

কানে দুহাত চাপা দিয়ে জানালার দিকে চাইলাম-জানালার ওপাশে দাঁড়িয়ে, আমার দিকে চেয়ে মৃদু হাসছেন মিস লি! আমাকে হাতছানি দিয়ে কাছে ডাকলেন তিনি!

১০
চুম্বকের টানে যেন রেস্তোরার জানালায় সেঁটে গেলাম আমি। মিস লি তখনও আমার দিকে চেয়ে মুচকি হাসছেন।

কী ব্যাপার! আপনি আমার কাছে কী চান? চেঁচিয়ে উঠলাম।

ঘণ্টাধ্বনি সহসা থেমে গেল। পিনপতন নিস্তব্ধতা। দৃষ্টিসীমার মধ্যে কেউ নেই।

তুমি কেন এখানে এসেছ তুমি জাননা, কিশোর, বললেন মিস লি। অন্তত আমার তাই মনে হলো। আমি ওঁর কণ্ঠ শুনেছি, যদিও ঠোট নড়তে দেখিনি এবং তার হাসি বন্ধ হয়নি এবং কাচের জানালার ওপাশে দাঁড়িয়ে রয়েছেন তিনি।

কিশোর? আপনি আমাকে কিশোর বললেন? প্রশ্ন করলাম।

সময় হয়েছে, কিশোর, বললেন তিনি। আবারও গলা শুনলাম তার, কিন্তু ঠোট নড়েনি। মৃদু হাসি ধরে রেখেছেন মুখে।

কীসের সময় হয়েছে? প্রশ্ন করলাম। এই খেলা শেষ হওয়ার সময়? নাকি কী ঘটছে তা জানার সময় হয়েছে?

তোমার ভাগ্য জানার সময় হয়েছে, কিশোর।

সাদা এক ন্যাপকিন খুললেন তিনি। ভিতরে এক ফরচুন কুকি। ন্যাপকিনটা ফেলে দিয়ে কুকিটা তুলে ধরলেন মিস লি।।

ওটার দিকে চাইলাম। দুনিয়ার সবখানে চাইনিজ রেস্তোরায় এরকম ফরচুন কুকি দেখা যায়।

এসব কিছুর পিছনে একটা ফালতু ফল কুকি? জিজ্ঞেস করলাম।

দেখো, কিশোর, জবাব এল। মিস লিক কণ্ঠ আমার মাথার ভিতরটা ভরিয়ে তুলল। ফরচুন কুকিটা ভাঙলেন তিনি। গোটা ঘটনাটা যেন স্লো মোশনে ঘটছে।

কুকিটা খসে পড়ল মেঝেতে। মিস লি ছোট, সাদা কাগজের টুকরোটা তুলে ধরলেন। ওটার দিকে চেয়ে স্মিত হাসলেন। এবার  আবার আমার দিকে চাইলেন।

এখানে তোমার ভাগ্য লেখা আছে, কিশোর। পড়ো। পড়ে দেখো।

কাগজের টুকরোটা কাঁচের জানালায় তুলে ধরলেন তিনি। ছোট ছোট অক্ষরে লেখা পড়া কঠিন। প্রথমটায় পড়তে পারলাম না।

চোখ পিটপিট করে পড়ার চেষ্টা করছি, দূরে একটা ঘণ্টা বাজার শব্দ হলো। স্কুল ছুটি হয়ে গেছে।

ফরচুনটা অস্পষ্ট। আমি মর্মোদ্ধার করতে পারলাম না। এবার হঠাই চোখের সামনে পরিষ্কার হয়ে গেল।

ওতে লেখা: আজ তুমি সম্পূর্ণ নতুন একজন মানুষ হিসেবে দিন শুরু করবে। নতুন মানুষ! উনি তো আগেও এটা আমাকে বলেছিলেন। কী মানে এর?

ওঁর দিকে চাইলাম।

কী বলছেন আপনি? এর মানে কি আমি সম্পূর্ণ নতুন মানুষ? কীভাবে…সেটা কীভাবে সম্ভব?

আমরা আমাদের নিয়তিকে এড়াতে পারি না, কিশোর, আমার মাথার মধ্যে মৃদু কণ্ঠে বলল মিস লির কণ্ঠ। চেষ্টা করলে শয়তান আমাদের পথ আগলে দাঁড়াবে।

এবার আলোর ঝিলিকের সঙ্গে সঙ্গে মিলিয়ে গেলেন তিনি। জানালাটা আবারও অন্ধকার, এবং ফাঁকা হয়ে গেল।

রাস্তার দিকে ঘুরে দাঁড়ালাম। এটাই কি জবাব? এটাই কি আমার নিয়তি যে আমি একদম নতুন মানুষে পরিণত হব? কিন্তু আমি তো তা চাইনি! আমি পুরানো কিশোর পাশাই থাকতে চেয়েছি।

অনেক দেরি হয়ে গেছে, কিশোর।

ঘুরে দাঁড়ালাম।

মিস্টার হালবার্ট! চেঁচিয়ে উঠলাম। কোথায় ছিলেন আপনি?

তোমার জন্যে অপেক্ষা করছি, কিশোর। তোমার এখন সম্পূর্ণ নতুন মানুষ হওয়ার সময় এসেছে। পুরানো কিশোর পাশা এখন…হারিয়ে যাবে। এবং তিনি কর্কশ কণ্ঠে হেসে উঠলেন।

কী? কী বলতে চান? জবাব চাইলাম। এবার মেইন স্ট্রীটের দিকে চাইলাম।

এখনও নীরব, তবে হঠাই রাস্তাটা ভরে উঠল মানুষ-জনে। সবাইকে আমি চিনি। হাঁটছে। রাস্তা ধরে। আমার দিকে। নিঃশব্দে।

একটা বৃত্ত তৈরি করে আমার দিকে এগিয়ে আসছে তারা। আমার চাচা। আমার চাচী। ডন। আমার বন্ধু মুসা, রবিন, টিমমেটরা। হাসপাতালের লোকেরা, মি. জেসাপ, সার্জেন্ট কলিন্স, মিসেস ওয়েসলি (মিসেস ওয়েসলি?), মিসেস বার্টন, মি. লাউয়ি, মিসেস পোর্টার, আমার হিরু চাচা, এবং আরও অনেকে।

বৃত্তটা ক্রমেই কাছিয়ে আসছে। নিঃশব্দে, ধীরে ধীরে ঘিরে ফেলছে আমাকে। বন্দি হয়ে পড়ছি আমি।

সবাই হাসছে, দুহাত বাড়িয়ে রেখেছে, আমাকে ছুঁতে চাইছে, আরেকটু হলেই ছুয়ে দেবে, এবং আমার কাঁধ প্রচণ্ড ব্যথায় দপ-দপ করছে। হঠাৎই সবার মুখ হয়ে গেল মিস লি-র মত! আর্তচিৎকার ছাড়লাম আমি!

১১
সোজা হয়ে বসলাম। আমি আমার বিছানায়, নিজের কামরায়।

কাঁধে সাঙ্ঘাতিক ব্যথা। সারা দেহ ঘামে ভিজে গেছে।

ঘড়ির দিকে চাইলাম। সকাল ৭:২৫।

আচমকা চাচা-চাচী হুড়মুড় করে ঘরে ঢুকল।

কিশোর, কিশোর, তোর ঘুম ভেঙেছে, তুই ঠিক আছিস, আল্লাকে হাজারও শুকরিয়া! চাচী প্রায় ছুটে এসে আমাকে জড়িয়ে ধরল।

কেমন ফীল করছিস? রাশেদ চাচা প্রশ্ন করল। ডাক্তার ঠিকই বলেছিল। জ্বরটা শেষমেশ কাটল।

জ্বর? ডাক্তার? বালিশে মাথা রাখলাম। কাঁধের ব্যথায় গুঙিয়ে উঠলাম।

ব্যথাটা কয়েকদিন থাকবে। বিশ্রীভাবে পড়ে গিয়েছিলি কিনা, চাচা বলল।

চাচা, চাচী…কী ঘটছে বলো তো? মনে হচ্ছে আমি…কিছু জিনিস…মিস করছি…।

তবে শোন, বলল চাচী, কালকে ফুটবল প্র্যাকটিসের পর টিমমেটদের সাথে তুই নতুন চাইনিজ ফাস্ট ফুডের দোকানটায় গিয়েছিলি।

ফু লিং? প্রশ্ন করলাম, জানি জবাবটা কী হবে।

হ্যাঁ, চাচা বলল। তোরা কটা এগ রোলের অর্ডার দিয়েছিলি, সস সহ তোদেরকে সেগুলো সার্ভ করা হয়। তুই তোর এগ রোলটায় সস মাখিয়ে দুটো কামড় দিয়েছিলি, তারপরই শুরু হয়ে যায় অ্যালার্জিক রিঅ্যাকশন।

তুই জ্ঞান হারাস, চাচী বলল। পড়ে গিয়ে বাঁ কাঁধে ব্যথা পাস, যে জন্যে ওটা এত টাটাচ্ছে।

ওরা হাসপাতাল থেকে তখুনি অ্যাম্বুলেন্স আনায়। ডাক্তার বলেন ভর্তি করার দরকার নেই। বাসায় শুয়ে ঘুমোলেই ঠিক হয়ে যাবে। উনি বলেন রাতটা হয়তো খারাপ কাটবে, কিন্তু সকালে সব স্বাভাবিক হয়ে যাবে।

চাচী আমার ভ্রূ ঘষল, এখনও ভেজা রয়েছে।

রাতটা কি খারাপভাবে কেটেছে, বাপ? দেখে তো তাই মনে হচ্ছে।

চাচীর দিকে চাইলাম।

চাচী, এত ভাল আমার এর আগে আর কখনও লাগেনি, বলে তাকে জড়িয়ে ধরলাম। তুমি ভাবতেও পারবে না কতটা ভাল লাগছে!

চাচী হেসে উঠে পাল্টা জড়িয়ে ধরল আমাকে।

যা ভয় পাইয়ে দিয়েছিলি! বলল।

আমি নিজেও কম ভয় পাইনি, বললাম।

সত্যিই? কীভাবে? তোর তো জ্ঞানই ছিল না, চাচা বলল।

ওসব কথা থাক, চাচা। এগ রোল সসের অ্যালার্জিক রিঅ্যাকশন অদ্ভুত সব স্বপ্ন দেখায়। আমার শরীর আউট হয়ে গেলেও মন হয়নি।

মাথা ঝাকাল চাচা।

যাক, জ্বরটা কেটে গেছে। দুঃস্বপ্ন আর নেই। বাস্তব দুনিয়ায় ফিরে এসেছিস তুই।

ফিরতে পেরে খুব ভাল লাগছে, বললাম। আমি ক্লান্ত, কিন্তু এত খুশি জীবনে আর কখনও হইনি।

চাচা ঘড়ি দেখল।

অফিসে যাওয়ার সময় হলো। টেক ইট ইযি, চ্যাম্প। ডাক্তার বলেছেন পুরোপুরি সেরে না ওঠা পর্যন্ত ফুটবল বন্ধ।

ঠিক আছে, বলে কাঁধ ডললাম। চাচা বেরিয়ে গেল। চাচী দরজার দিকে এগোল।

আরেকটু ঘুমিয়ে নে, তারপর তোকে নাস্তা দেব, চাচী বলল। বেডরুমের দরজায় থমকে দাঁড়িয়ে আমার দিকে ঘুরে চাইল। ওহ, ভুলেই গেছিলাম। ফু লিঙের লোকেরা এই ঘটনায় দুঃখ প্রকাশ করেছে। চিকিৎসার সমস্ত খরচ ওরা দিতে চেয়েছে আর আমাদেরকে যে কোন সময় ডিনারের দাওয়াত দিয়ে রেখেছে।

ভাল। তবে এর পরেরবার আমি আর এগ রোল সস খাব না, বললাম।

হ্যাঁ, চাচী বলল, ওরা খুব ভাল মানুষ। ওরা এমনকী একটা গেট-ওয়েল গিফটও পাঠিয়েছে। তোর ড্রেসারে রয়েছে।

চাচী বেরিয়ে গিয়ে পিছনে দরজা লাগিয়ে দিল। আমি উঠে বসে চারধারে নজর বুলালাম। গোটা ব্যাপারটাই স্বপ্ন ছিল। কিন্তু এতই বাস্তব যে আমি আর অমন স্বপ্ন দেখতে চাই না।

ড্রেসারের দিকে চাইলাম। চাচী সাদা এক ন্যাপকিন রেখেছে ওটার উপরে। উপহারটা কী কে জানে।

আস্তে আস্তে বিছানা ছেড়ে ড্রেসারের কাছে গেলাম।

ন্যাপকিনটা খুললাম। ভিতরে এক ফরচুন কুকি।

ন্যাপকিনটা মেঝেতে পড়তে দিলাম। কুকিটা তুলে ধরলাম। ভেঙে খুলে ফেললাম ওটাকে। কুকিটা মেঝেতে পড়ে গেলে কাগজটার দিকে চাইলাম।

ওতে লেখা, আজ তুমি সম্পূর্ণ নতুন একজন মানুষ হিসেবে দিন শুরু করবে। অনুভব করলাম নাড়ির গতি দ্রুততর হলো। অস্পষ্ট হাসির শব্দ কানে এল। সরাসরি বেডরুমের আয়নার দিকে চাইলাম। নিজের প্রতিবিম্বটার দিকে একদৃষ্টে চেয়ে রইলাম।

এসময় তাঁকে দেখতে পেলাম। আমার দিকে চেয়ে মৃদু হাসছেন। মুহুর্তের জন্য। কিন্তু কোন সন্দেহ নেই এটি তিনিই। আয়না থেকে আমার দিকে পাল্টা চেয়ে ছিলেন মিস লি। মুখে স্মিত হাসি।

এবার উধাও হয়ে গেলেন তিনি। হাসির শব্দটা মিলিয়ে গেল।

নড়তে সাহস পাচ্ছি না আমি। আয়নায় নিজের দিকে স্থিরদৃষ্টিতে চেয়ে রয়েছি। দুঃস্বপ্নটা কি সত্যি শুরু হতে যাচ্ছে? এই ঘর থেকে বেরনোর পর কেউ কি আমাকে চিনবে না?

বেডরুমের দরজা খুললাম। নীচে, কিচেনে চাচী আর ডন কথা বলছে, হাসছে।

ধীরে সুস্থে সিড়ি ভেঙে নেমে গেলাম। নীচে এখন আমি, কিচেনের দরজার কাছে। ভিতরে পা রাখলাম। চাচী আর ডন কথা থামিয়ে আমার দিকে চাইল। চেয়ে রয়েছে একদৃষ্টে।

হাই, আমি বললাম। সামান্য বিরতি, কেউ কিছু বলল না। এবার চাচীর মুখে হাসি ফুটল।

খিদে পেয়েছে? প্রশ্ন করল। ডন দৌড়ে এসে জড়িয়ে ধরল আমাকে।

সে আর বলতে! বললাম। হাতে শক্ত করে ধরে থাকা ফরচুনটা দলা পাকিয়ে ছুঁড়ে মারলাম ওয়েস্ট পেপার বাস্কেটে। দারুণ লাগছে আমার, চাচী, বলে প্রাণ খোলা হাসি দিলাম। মনে হচ্ছে আমি নতুন একজন মানুষ, বলতে গিয়ে চেপে গেলাম।

আমার আসলে পুরানো কিশোর পাশার মতই অনুভূতি হচ্ছে। এবং আমার জন্য সেটাই যথেষ্ট।
